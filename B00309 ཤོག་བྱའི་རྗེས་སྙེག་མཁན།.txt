ཤོག་བྱའི་རྗེས་སྙེག་མཁན།
[ཨ་མེ་རི་ཁ] ཁལ་ཏེ་ཧི་སེ་ཉིས་བརྩམས།


ལེའུ་དང་པོ། 

2001ལོའི་ཟླ་12པ།
ང་ད་ལྟའི་འདི་ལྟ་བུ་ཞིག་ཏུ་གྱུར་པའི་དུས་ཚོད་ནི། སྤྲིན་ནག་འཐིབས་ཤིང་གྲང་རེག་
རྒོད་པའི1975ལོའི་དགུན་ཁའི་ཉིན་མོ་ཞིག་ཡིན། ལོ་དེར་ང་ལོ་བཅུ་གཉིས་ཡིན། སྐབས་
དེའི་རྣམ་པ་ད་ལྟའང་གསལ་བོར་དྲན་སོས་ཐུབ། ངས་བརྡིབས་ཟིན་པའི་གྱལ་རལ་ཞིག་གི་
ལྟག་རྒྱབ་ནས་ཁ་སྦུབ་སྒོས་སྲང་ཤུར་དེའི་ནང་ལ་འཇབ་ལྟ་བྱས་ཏེ་བསྡད་པ་ཡིན། ལོགས་
ན་ཆབ་རོམ་བརྒྱབ་ཟིན་པའི་ཆུ་ཕྲན་ཞིག་ཡོད། དེའི་རྗེས་ལོ་ངོ་མང་པོ་ཞིག་ཕྱིན་སོང་།
ལར་མི་རྣམས་ཀྱིས་འདས་དོན་ནི་བརྗེད་ངས་ཀྱིས་བསུབ་འགྲོ་ཟེར། འོན་ཀྱང་ངས་བཤད་
ཚུལ་དེ་གཞི་ནས་འཆུགས་ཡོད་པ་རྟོགས། དོན་ལ་དེ་ནི་རང་ཤུགས་ཀྱིས་ཚུར་འབྱར་ཡོང་
བ་ཞིག་རེད། མཚམས་འདིར་འདས་དོན་ལ་ཕྱི་མིག་བལྟས་ན། འདས་ཟིན་པའི་མི་ལོ་ཉེར་
དྲུག་ནང་། ངས་དུས་རྟག་ཏུ་རང་གིས་སྲང་ཤུར་སྐྱ་བོ་དེའི་ནང་ལ་འཇབ་ལྟ་བྱས་ཏེ་བསྡད་
ཡོད་པ་ཚོར་ཐུབ།
ད་ལོའི་དབྱར་གའི་ཉིན་མོ་ཞིག་ལ། གྲོགས་པོ་ལཱ་ཤེན་ཧན་གྱིས་ཕ་ཁི་སི་ཐན་ནས་ཁ་
པར་བཏང་འོང་སྟེ་ཁོ་ལ་ཁམས་འདྲིར་ཕེབས་རོགས་ཟེར། ངས་ཉན་སྦུག་རྣ་ཁར་གླན་ནས་
ཐབ་ཚང་ནང་དུ་འགྲེང་སྟེ་བསྡད། ཁ་པར་གྱི་སྐུད་སྣེ་སྦྲེལ་ས་དེ་ལཱ་ཤེན་ཧན་ཡིན་པར་མ་
ཟད། ད་རུང་འགྱོད་བཤགས་བྱས་མེད་པའི་འདས་ཟིན་གྱི་ལོ་ཟླའི་ནང་གི་ངའི་བྱས་ཉེས་
དག་ཡིན་པའང་ངས་ཅི་ལ་མི་ཤེས། ཁ་པར་ཕྱིར་འཇོག་གདན་དུ་གཏན་རྗེས་ང་ཁྱིམ་ནས་
སྒོར་བུད་དེ་གསེར་སྒོ་གླིང་གའི་བྱང་ངོས་ཀྱི་མཚོ་མོ་སི་ཕུ་རེ་ཀའི་འགྲམ་དུ་འཆམ་འཆམ་
དུ་ཕྱིན། ཉིན་གུང་གི་ཉི་ཟེར་ཆུ་ངོགས་སུ་འཕྲོས་ཏེ་རླབས་རིས་དག་འོད་ཁྲེམ་ཁྲེམ་བྱེད།
གྲུ་ཆུང་བཅུ་ཕྲག་ཁ་ཤས་དྲོད་འཇམ་རླུང་བུའི་བྱིལ་བྱིལ་ཁྲོད་ན་ལྷོད་ལྷོད་སྐྱོད། མགོ་བོ་
ཡར་དགྱེ་དུས། རིང་ཞིང་རིང་བའི་གཞུ་གུ་སྔོན་པོ་རེ་སྣོར་པའི་ཤོག་བྱ་དམར་པོ་གཉིས་
བར་སྣང་དུ་ཐོལ་ཐོལ་འཕགས་བྱུང་། དེ་ནས་ཡང་གར་གྱི་སྟངས་སྟབས་སྒྱུར་གྱིན་གླིང་
གའི་ནུབ་ངོས་ལྗོན་ཚལ་བརྒྱུད་དེ་འཕུར་བྱུང་། ཤིང་གི་རླུང་འཁོར་ཆེན་པོའི་བར་སྣང་
བརྒྱུད་དེ་འཕུར་བྱུང་། མཉམ་དུ་གཤིབ་སྟེ་མཁའ་རུ་གཡེང་གིན་པའི་ཚུགས་ཀ་དེ་ལ
བལྟས་ན། ཅིའུ་ཅིན་ཧྲན་ཏེ་ངས་ད་ལྟ་རང་གི་གཞིས་ཁྱིམ་དུ་འཛིན་པའི་གྲོང་ཁྱེར་འདི་ལ་
ཐུར་དུ་ལྟ་མཁན་མིག་ཟུང་ཆ་གཅིག་དང་དབྱེར་མ་མཆིས། གློ་བུར་དུ། ཧཱ་སན་གྱི་སྐད་སྒྲ་
ངའི་ཀླད་པའི་ནང་གྲག་བྱུང་། ཁྱོད་ཀྱི་ཕྱིར་དུ་ལན་གྲངས་ཁྲི་མ་འབུམ་ཡང་རུང་། ཧཱ་སན།
ཧཱ་སན་ཁ་ཤོ། ཤོག་བྱ་འདེད་མཁན་དེ་ཨང་།
ལྕང་སྡོང་འོག་གི་རྐུབ་སྟེགས་རིང་པོ་དེའི་སྟེང་བསྡད་དེ། ངས་ལཱ་ཤེན་ཧན་གྱིས་ཁ་
པར་ལས་བཤད་པའི་དོན་བྱ་དེ་རྣམས་ལ་ཡང་སྐོར་བསྐྱར་སྐོར་མནོ་བསམ་བཏང་། དེ་རུ་
ཡང་བསྐྱར་མི་ཡ་རབས་ཤིག་བྱེད་པའི་ལམ་བུ་འདུག མཚམས་དེར་ངས་མགོ་བོ་ཡར་
འདེགས་དུས། ཤོག་བྱ་ཆ་གཅིག་དེས་གཤོག་ཟུང་གཤིབས་ནས་མཉམ་འཕུར་མཉམ་ལྡང་
བྱེད་ཀྱིན་མཆིས། ངས་ཧཱ་སན་དྲན་བྱུང་། ངས་ཨ་ཕ་དྲན་བྱུང་། ངས་ཨ་ལི་དྲན་བྱུང་། ངས་
ཁ་པུར་དྲན་བྱུང་། ངས་འདས་པའི་དུས་ཀྱི་འཚོ་བ་དྲན་བྱུང་། ཡོད་ཚད་ཀྱི་ཁ་ཕྱོགས་རྦད་
དེ་སྒྱུར་མཁན་གྱི1975ལོའི་དགུན་ཁ་དེ་དྲན་བྱུང་། དགུན་ཁ་དེར་ཏག་ཏག་ངའི་དེ་རིང་
གི་བཟོ་ལྟ་འདི་གྲུབ་པ་རེད།

ལེའུ་གཉིས་པ།

ཆུང་དུས་སུ། ཨ་ཕའི་གཞིས་ཀར་རླངས་འཁོར་བགྲོད་ལམ་ཞིག་ཡོད། བགྲོད་ལམ་
གྱི་འགྲམ་དུ་སྦྱར་སྡོང་དཀར་པོ་བཙུགས་ཡོད། ཧཱ་སན་ངེད་གཉིས་ནམ་རྒྱུན་སྡོང་མགོར་
འཛེགས་ཏེ་མེ་ལོང་ཆག་རོ་ཞིག་སྤྱད་ནས། གྲལ་མཚེས་ཚང་གི་ཁྱིམ་དུ་ཉི་མའི་ལྡོག་འོད་
འཕྲོ་རུ་བཅུག་སྟེ་ཁོ་ཚོར་འཚིག་པ་གཏིང་ནས་ཟ་རུ་བཅུག་མྱོང་། ཡལ་ག་མཐོན་པོའི་
སྟེང་ནས་ཁ་སྤྲོད་དུ་བསྡད་དེ། ཧཱ་སན་ངེད་གཉིས་ཀྱིས་ལྷམ་གྱོན་མེད་པའི་དམར་རྗེན་གྱི་
རྐང་པ་བཞི་པོ་ཕར་གཡུག་ཚུར་གཡུག་བྱེད་ཀྱིན་བསྡད་པ་ཡིན། དོར་མའི་བརླ་ཁུག་ནང་
འོ་སེ་དང་སྟར་ཀ་གང་རེ་བླུགས་ཡོད། ངེད་གཉིས་ཀྱིས་རེས་མོས་སྒོས་མེ་ལོང་ཆག་རོ་དེ་
རྩེད་སྤྱད་བྱེད་ཅིང་། ད་དུང་འོ་སེ་ཁ་ལ་ཟོས་པས་མི་ཆོག་ཕན་ཚུན་རྡེག་སྤྱད་ཀྱང་བྱེད།
དེ་ལྟར་སྐབས་རེར་བཟའ་ཞོར་རྩེད་མོར་རྩེ། སྐབས་རེར་གད་མོ་ཐེར་ཐེར་རྒྱག ངས་ད་
ལྟའང་སྔོན་ཆད་ཇི་བཞིན་ཧཱ་སན་སྡོང་བོའི་ཡལ་གའི་སྟེང་བསྡད་ཡོད་པའི་རྣམ་པ་དེ་དྲན་
ཐུབ། ལོ་མའི་ཚལ་ལས་བརྡོལ་འོང་བའི་ཉི་འོད་ཁོའི་སྒོར་དབྱིབས་ཀྱི་གདོང་པའི་སྟེང་ལ་
འཕྲོས་ཏེ་ཡོད། ཁོའི་གདོང་པ་ནི་རྒྱ་ནག་གི་ཤིང་བརྐོས་རྩེད་སྤྱད་བྱིས་པ་ཞིག་དང་ཤིན་ཏུ་
མཚུངས། སྣ་ནི་ལེབ་ཅིང་ཆེ། ཟིམ་མེར་ཡོད་པའི་མིག་ཟུང་ནི་གསེག་སྟེ་སྦྱར་ཡོད་པའི་
སྨྱུག་ལོ་ཆ་གཅིག་དང་འདྲ། ཡང་ཉི་འོད་འཕྲོ་ཕྱོགས་ལྟར། ཁོའི་མིག་འབྲས་ཀྱི་ཁ་དོག་ནི་
གསེར་མདོག གཡུ་ལྗང་། ཐ་ན་ཕ་ལམ་སྔོན་པོའི་མདོག་ཏུའང་འགྱུར་ཏེ་འགྲོ་བ་ཞིག་ཡིན།
དེ་མིན། ཕར་བལྟས་ན་ཕྱིས་སུ་ད་གཟོད་ཟ་འགྲམ་དུ་བཙུགས་པ་ལོས་ཡིན་སྙམ་ལ། ཅུང་
ཟད་དམའ་ཞན་དུ་ཡོད་པའི་ཁོའི་ཤ་འབོལ་འབོལ་གྱི་ཨམ་ཅོག་ཆུང་ཆུང་དེ་གཉིས་ཀྱང་
ངས་གསལ་བོར་དྲན་ཐུབ། དེ་བས་ཀྱང་ཁོའི་ཡ་མཆུ་ནི་དཀྱིལ་ནས་གཞོགས་གཉིས་སུ་ཤོ་
སྟེ་ཡོད་ལ། དེ་ནི་རྒྱ་ནག་གི་ཤིང་བརྐོས་བྱིས་པ་བཟོ་མཁན་དེས་སེམས་ཆུང་མ་བྱས་པས་
ལག་ནང་གི་གྲི་གཟོང་ཤུད་ཙམ་བྱས་སོང་བས་ཡིན་ཡང་སྲིད། ཡང་ན་ཏན་ཏན་ཤིང་བཟོ་
ཁོ་ཐང་ཆད་པའམ་རྣམ་གཡེང་གི་དབང་དུ་སོང་བས་ཡིན་ཡང་སྲིད།
ལན་རེར་ངས་ཧཱ་སན་ལ་ངན་སྐུལ་བྱས་ཏེ། ཁྱིམ་མཚེས་ཚང་གི་མིག་ཡ་ཞར་ཡོད་
པའི་འཇར་མན་གྱི་ཁྱི་མོ་ལུག་རྫི་མ་དེ་ལ་ལྡེམ་གཞུ་ལས་སྟར་ཀ་འཕེན་དུ་བཅུག་པ་ཡིན།
ཧཱ་སན་ལ་དྲན་ཚུལ་འདི་འདྲ་གཏན་ནས་མེད་མོད། བརྒྱ་ལ་ངས་ཁོར་རེ་བ་བཏོན་པ་ཡིན་
ན། ངས་དངོས་གནས་ཁོར་རེ་བ་བཏོན་པ་ཡིན་ན་ཁོས་བཟློག་མི་དཔེ། དོན་ལ་ཧཱ་སན་
གྱིས་གཏན་ནས་ངའི་རེ་བ་གཅིག་ཀྱང་ངོ་གཅོག་བྱས་མྱོང་མེད། ཁོའི་ལག་ཏུ་ཚུད་ཕྱིན་
ལྡེམ་གཞུ་ནི་སྲོག་གི་འཕྲུལ་འཁོར་ཞིག་ཡིན། དེར་རྐྱེན་བྱས་ཏེ་ངེད་གཉིས་ནམ་རྒྱུན་
ཧཱ་སན་གྱི་ཕ་རྒན་ཨ་ལིའི་ལག་ཏུ་ཚུད་ཀྱིན་ཡོད། མ་ཟད་ཁོ་ལྟ་བུའི་སྐྱེ་བོ་གཤིས་འཇམ་
ཞིག་ཀྱང་ཏན་ཏན་ངེད་གཉིས་ཀྱིས་ཁོང་ཁྲོ་བསླངས་ཏེ་སྨྱོ་ལ་ཁད་དུ་གཏོང་། དེ་ལྟར་ཁོས་
ལག་པ་བརྒྱངས་ཏེ་སྡོང་བོ་བསྒུལ་ནས་ངེད་གཉིས་སར་གཡུགས་རྗེས་མེ་ལོང་ཆག་རོ་དེ་
ཡང་བླངས་ནས་འགྲོ་ལ། ད་དུང་ཁོའི་ཨ་མས་བཤད་པ་ལྟར་ན་གདོན་འདྲེས་ཀྱང་མེ་ལོང་
བཀར་ནས་མུའུ་སི་ལིན་གྱི་དད་ལྡན་ཚོའི་བླ་འཁྱམ་དུ་འཇུག་པ་རེད་ཟེར། “སྐབས་དེར་
གདོན་འདྲེས་ད་དུང་ཧབ་ཆ་ཆེན་པོ་རྒྱག་པ་རེད།” ནམ་རྒྱུན་ཁོས་སྐད་ཆ་འདི་འདྲ་ཞིག་
གིས་རྟིང་གནོན་ཡང་བྱེད་ལ་དེའི་འཕྲོར་བུ་ཡི་གདོང་ལ་ཁྲོ་གཉེར་བསྡུས་ཏེ་བལྟས་ཡོང་།
“ང་ཡིན། ཨ་ཕ” ཞེས་མགོ་བོ་སྨད་དེ་རང་གི་རྐང་པར་ལྟ་བཞིན་ཧཱ་སན་གྱིས་མ་
ནེའི་འོག་ལ་ངག་ལན་དབ་དིབ་སྨྲ། དེ་ལྟར་ཁོས་ང་གཏན་ནས་ཐེར་འདོན་བྱས་མྱོང་མེད།
མེ་ལོང་ཆག་རོས་ཁྱིམ་མཚེས་ཚང་ལ་ལྡོག་འོད་བཀར་བ་དང་། སྟར་ཀས་ཁྱི་མོར་རྡེག་པ་
སོགས་ཡོད་ཚད་པོ་ངའི་ངན་སྐུལ་ཡིན་ཚུལ་གླེང་ཙམ་ཡང་མི་བྱེད།
ལྕགས་སྒོ་ཆེན་པོ་ཆ་གཅིག་དེའི་ཕྱོགས་སུ་འཐེན་ཡོད་པའི་གྱོ་དམར་གྱི་རླངས་
འཁོར་ལམ་བུའི་འགྲམ་གཉིས་སུ་སྦྱར་སྡོང་དཀར་པོ་བསྟར་ཕྲེང་རེ་བཙུགས་ཡོད། བགྲོད་
ལམ་དེ་བརྒྱངས་ཡོད་པའི་སྒོ་གླགས་གཉིས་ཀྱི་ཧྲལ་ནས་ནང་དུ་བརྐྱངས་ཡོད། དེ་ལས་ད་
དུང་ཕར་ཙམ་ཕྱིན་ན་ངའི་ཨ་ཕའི་མངའ་ཁོངས་སུ་གཏོགས། གྱོ་ལམ་དམར་པོའི་གཡོན་
ངོས་ནི་ངེད་ཚང་གི་ཁང་པ་དང་ལམ་སྣེ་གཏུགས་ས་སྒོ་ར་རྒྱབ་མ་ཡིན།
གཞིས་ཁུལ་དེའི་སྐྱེ་བོ་སུ་ཡིན་རུང་། ངའི་ཨ་ཕའི་ཁང་པ་ནི་པ་ཙི་ཨ་ཁེ་བྷཧན་གྲོང་
ཁུལ་གྱི་གཞིས་ཀ་འཕྱོར་ཤོས་དེ་ཡིན་ཞེས་སྨྲ། ཐ་ན་ལ་ལས་ཁ་པུར་གྲོང་ཁྱེར་ཧྲིལ་པོའི་
ཆེས་མཛེས་ཤིང་འཕྱོར་པའི་ཨར་སྐྲུན་ཡིན་པར་ཡང་འདོད། གཞིས་ཁང་དེ་ཁ་པུར་གྲོང་
གི་བྱང་ངོས་འཁྲུག་ཆ་དོད་པོའི་གྲོང་གསར་ཁུལ་དུ་མཆིས། འཕྲེད་ཞེང་ཆེ་བའི་འཛུལ་
སྒོའི་བགྲོད་ལམ་གྱི་ལོགས་གཉིས་སུ་མེ་ཏོག་སེ་རྒོད་བཏབ་ཡོད། གཞིས་ཀ་ཧྲིལ་པོ་ལས་
ཁང་མིག་གང་མང་ཞིག་བེད་སྤྱོད་བྱེད་ཀྱིན་ཡོད། ཁང་མིག་རེ་རེའི་གཅལ་དུ་རྡོ་ཀ་མ་རུ་
བཏིང་ཡོད། སྒེའུ་ཁུང་གི་མཐོངས་ཤིན་ཏུ་ཡངས། ཁྲུས་གསོལ་ཁང་བཞི་ཡོད་ལ་ཚང་མའི་
གཅལ་དུ་ཨ་ཕས་དབྱི་སི་ཧྥ་ཧམ"〕ནས་འདེམས་ཉོ་བྱས་ཡོང་བའི་སྤུས་ལེགས་རྫ་དཀར་
ལེབ་ཆུང་བཏིང་ཡོད། ཀལ་ཀ་ཐཱ”ནས་ཉོས་ཡོང་བའི་གསེར་སྐུད་ཀྱིས་འཐག་པའི་འགེལ་
གྲུམ་དེས་རྩིག་ལྡེབས་བརྒྱན་ཡོད། སྒོང་དབྱིབས་གནམ་གཅལ་ནས་ཆུ་ཤེལ་གྱི་གློག་བཞུ་
ཆེན་པོ་ཐུར་ལ་དཔྱངས་ཏེ་ཡོད། ངའི་མལ་ཁང་ཉིས་ཐོག་ན་མཡོད། ཨ་ཕའི་དཔེ་ཤག་ཀྱང་
དེ་གར་ཡོད་ལ་མིང་གཞན་དུ “ཐ་མག་འཐེན་ཁང” ཡང་ཟེར། དེ་གར་ནམ་རྒྱུན་རྡོ་ཐ་
དང་ཤིང་ཚ་ཡི་དྲི་མ་འཐིབས་ཏེ་ཡོད། ཨ་ལིའི་ཞབས་ཏོག་འོག་བཟའ་བཏུང་གསོལ་རྗེས།
གྲོགས་པོ་དང་ལྷན་ཅིག་ཨ་ཕ་དཔེ་ཤག་གི་ཀོ་བའི་འབོལ་ཁྲི་རིང་པོའི་སྟེང་བསྣར་ཏེ་སྡོད།
ཁོ་ཚོས་རྭ་ཙེའི་ནང་རྡོ་ཐ་གང་རེ་གཏུལ་རྗེས—ཨ་ཕས་དེ་ལ “རྭ་ཙེ་རྡོ་ཐས་རྒྱགས་
པོར་གཏོང” ཟེར—གཏམ་རིང་ཅི་རིགས་འཐེན། ཡང་བརྗོད་བྱ་ནམ་རྒྱུན་ཆབ་སྲིད་
དང་། ཚོང་ཁེ། ད་དུང་རྐང་གྲུག་བཅས་སྣ་ཁ་གསུམ་དུ་འདུས། ལན་རེར་ངས་ཨ་ཕར་ང་ཁོ་
ཚོའི་འཁྲིས་སུ་བསྡད་ཆོག་པའི་རེ་བ་བཏོན་པ་ཡིན། འོན་ཀྱང་ཁོས་སྒོ་ཁ་ནས་ལམ་བཅད་
བསྡད་དེ། “ཕར་ཞིག་ལ་སོང་། ད་ལྟ་རང་དུ། འདི་ནི་མི་རྒན་ཚོའི་དུས་ཚོད་ཡིན། ཁྱོད་
ཕྱིར་རང་གི་ཁང་པའི་ནང་དཔེ་ཆར་ལྟ་རུ་སོང་ན་མི་ཆོག་གམ” ཞེས་སྒོ་མོ་གཏན་ཏེ་ང་
གཅིག་པུ་དེ་གར་བསྐྱུར་ནས་སོམ་ཉིའི་རྒྱ་རུ་ཚུད་དུ་འཇུག ཅིའི་ཕྱིར་ཁོ་ལ་ནམ་རྒྱུན་མི་
རྒན་གྱི་དུས་ཚོད་ཟེར་བ་མ་གཏོགས་བྱིས་པའི་དུས་ཚོད་ཟེར་བ་ཞིག་མེད་པ་རེད། ངས་
དེ་ལྟར་པུས་མོ་བྲང་ལ་སྦྱར་ཏེ་ཆུ་ཚོད་གཅིག་གམ། ལན་རེར་ཆུ་ཚོད་གཉིས་ལ་སྒོ་ཐེམ་དེ་
ནས་ཙོག་བསྡད་དེ་ཁོ་ཚོའི་དགོད་སྒྲ་ལ་ཉན་པ་ཡིན། ཁོ་ཚོའི་ལབ་གླེང་ལ་ཉན་པ་ཡིན།
ཁེར་ཐོག་གི་མགྲོན་ཚོམས་ན་ཞོམ་ལྡེབས་ཤིག་ཡོད། དེ་རུ་ཆེ་ཆུང་ཚད་དེ་བཟོས་
པའི་ཆ་སྒམ་ཞིག་བཞག་ཡོད་ལ་ནང་དུ་མཐའ་སྒྲོམ་སྤྲད་པའི་ནང་མིའི་མཉམ་བསྐྱོན་
འདྲ་པར་བཤམས་ཡོད། མག་མོག་ཏུ་སོང་བའི་པར་རྙིང་དེ་ནི་ངའི་སྤོ་བོ་དང་གོང་མ་ནཱ་
ཏེལ“གཉིས་ཀྱིས1931ལོར་ལྷན་དུ་བསྐྱོན་པའི་མཉམ་པར་རེད། ལོ་ངོ་གཉིས་ཀྱི་འཕྲོར་
གོང་མ་ལྐོག་གསོད་ལས་གྲོངས། འདྲ་པར་སྟེང་ཁོ་གཉིས་ཀས་འཇུར་རྟ་ཡུ་རིང་པུས་མོ་
ནུབ་ཡོད་པ་རེ་གྱོན་ལ་ཕྲག་ཁིས་སུ་ལའེ་ཧྥུ་མེ་མདའ་རེ་གཟར་ཏེ། སྔོན་ཏག་ཏག་དེར་
བསད་པའི་ཤ་བ་ཞིག་གི་བེམ་རོའི་རྒྱབ་ཏུ་ལངས་འདུག ད་དུང་འདྲ་པར་ཞིག་ཡོད་པ་
ངའི་ཕ་མ་གཉིས་ཀྱིས་གཉེན་སྟོན་གྱི་དགོང་མོར་བླངས་པ་རེད། འདྲ་པར་དེའི་སྟེང་ལྭ་བ་
ནག་པོ་ཆ་ཚང་གྱོན་མཁན་ཨ་ཕ་སྐྱེས་སྟོབས་ཀྱི་དཔལ་གྱིས་བརྟས་འདུག བཞིན་རས་ལ་
འཛུམ་ཆུང་མངོན་པའི་ཨ་མས་ལྭ་བ་དཀར་པོ་ཞིག་གྱོན་ཞིང་། ཕར་བལྟས་ན་སྲས་མོ་ཞིག་
དང་གཉིས་སུ་མ་མཆིས། ད་དུང་འདྲ་པར་ཞིག་ཡོད། དེ་ནི་ཨ་ཕ་དང་ཁོའི་ཆེས་མཛའ་
བའི་གྲོགས་པོ་དང་ཚོང་ཤག་ཡིན་པའི་ལཱ་ཤེན་ཧན་གཉིས་ཀྱི་མཉམ་པར་རེད། ཁོ་གཉིས་
ངེད་ཚང་གི་ཁང་པའི་ཕྱི་ལོགས་སུ་འགྲེང་ཞིང་གཉིས་ཀའི་བཞིན་མདངས་ལ་དགོད་པའི་
རྣམ་འགྱུར་ཅི་ཡང་མི་མངོན། འདྲ་པར་དེའི་ངོས་ནས་ང་བྱིས་པ་རློན་ནུ་ཞིག་རེད།
ཕས་ང་འུབས་བཏབ་ཡོད་ལ་བལྟས་ཚོད་དུ་ཁོ་ངལ་དུབ་དང་གཟབ་ནན་གྱི་སོ་ན་མཆིས།
ཡང་ང་ཨ་ཕའི་པང་བར་ཡོད་རུང་ལག་པ་ལཱ་ཤེན་ཧན་གྱི་མཐེའུ་ཆུང་ལ་འཇུས་ཏེ་འདུག
ཁེར་ཐོག་གི་ཞོམ་ལྡེབས་དེ་ཐབ་ཚང་དུ་བརྟོལ་ཡོད། ཐབ་ཚང་གི་དབུས་སུ་ཙན་དན་
དམར་པོའི་ཟས་ཅོག་ཆེན་པོ་གཅིག་བཞག་ཡོད་པ་དེར་འགྲུལ་པ་སུམ་ཅུ་ཡོང་རུང་མི་ཤོང་
བ་མེད། ཨ་ཕ་ནི་མགྲོན་བསུ་ལ་སྤྲོ་མོས་ཆེ་བ་ཞིག་ཡིན་ཕྱིན་གཟའ་འཁོར་རེའི་འཕྲོ་ནས།
དངོས་གནས་དེ་འདྲའི་སྐུ་མགྲོན་མང་པོ་ལྷན་ཅིག་ཚོམས་ཆེན་འདིར་གསོལ་ཚིགས་རོལ་
བར་འཛོམས་ཡོང་། ཐབ་ཚང་གི་སྣེ་གཞན་དེའི་ལྡེབས་ལ་མཐོ་ཞིང་ཆེ་བའི་རྡོ་ཀ་མ་རུའི་
ཐབ་ཀ་ཞིག་བཟོས་ཡོད། དགུན་ཁར་བསླེབས་ཐེངས་རེར་དེ་ལས་དམར་སེར་གྱི་མེ་ལྕེས་
མཆོང་ལྡིང་རྒྱག་ཡོང་།
ཤེལ་གྱི་འདེད་སྒོ་ཆེན་པོ་དེ་ལོགས་སུ་འཐེན་ཚེ་ཟླ་གམ་དབྱིབས་ཀྱི་བསྲོ་སྟེགས་དེའི་
སྟེང་བསླེབས་ཐུབ། གཤམ་འོག་ཏུ་ཁེབས་རྒྱ་ན་དབྱིན་མུའུ་གཉིས་ལྷག་ཡོད་པའི་སྒོ་ར་
རྒྱབ་མ་དང་ཚར་དུ་དངར་བའི་སེ་འབྲུའི་ལྗོན་པ་ཡོད། དུས་ནམ་ཞིག་ལ་ཨ་ཕ་དང་ཨ་ལི་
གཉིས་ཀས་ཤར་ངོས་གྱང་རའི་རྩ་ནས་ཚོད་ར་ཆུང་ཆུང་ཞིག་གསར་སྦོལ་བྱས་ཏེ་ཚ་ལུ་མ་
དང་དག་ཅི། ཕོ་བ་རིལ་སོགས་འདེབས་འཛུགས་བྱས་ཡོད། དེ་གར་ད་རུང་མགོ་ཚོས་མྱོང་
མེད་པའི་མ་རྨོས་ལོ་ཏོག་ཕྲེང་སྟར་གཅིག་ཀྱང་ཡོད། དེར་བརྟེན་ཤར་ངོས་ཀྱི་རྩིག་པ་དེ་ལ་
ཧཱ་སན་ངེད་གཉིས་ཀྱིས་ནམ་རྒྱུན “མ་རྨོས་ལོ་ཏོག་ནད་པའི་རྩིག་གྱང” ཞེས་ཀྱང་འབོད།
གླིང་གའི་ལྷོ་ཟུར་ལ་སེང་ཕྲོམ་སྡོང་བོ་བཏབ་ཡོད། དེའི་གྲིབ་བསིལ་འོག་ན་གཡོག་
པོའི་སྡོད་ཁང་ཡོད། དེ་ནི་ཐེབས་ཆག་གི་འདམ་སྤྱིལ་ཞིག་ཡིན། ཧཱ་སན་དང་ཁོའི་ཨ་ཕ་དེ་
གར་སྡོད།
ངའི་ཨ་མ་ང་བཙའ་ཐོག་ནས་འདས་ཏེ་ལོ་གཅིག་ཕྱིན་པའི་འཕྲོ་ཡི1964ལོའི་དགུན་
ཁ་དེར། ཧཱ་སན་འདམ་སྤྱིལ་ཆུང་ཆུང་དེའི་ནང་སྐྱེས་པ་རེད།
ངས་གནས་འདི་ནས་མི་ལོ་བཅོ་བརྒྱད་ལ་འཚོ་བ་བསྐྱལ་རུང་། ཨ་ལི་དང་ཧཱ་སན་
གྱི་ཁང་མིག་དེའི་ནང་སོང་བ་ཤིན་ཏུ་ཉུང༌། ཉི་མ་ནུབ་རིར་ཡོལ་རྗེས་ཉིན་གང་པོར་ལྷན་
དུ་རྩེས་པའི་ཧཱ་སན་ངེད་གཉིས་ཁ་གྱེས་དགོས། སེ་རྒོད་ལྷེབ་མོ་དེ་བརྒལ་ནས་ང་ཨ་ཕའི་
མཁར་བུར་ལོག་ཅིང་ཧཱ་སན་རང་གི་ཁུང་བུར་འཛུལ་འགྲོ། དེ་ནི་ཁོ་སྐྱེས་ས་ཡིན་ལ་ཁོའི་
མི་ཚེ་གང་པོ་སྐྱེལ་སའང་རེད། གུ་དོག་རུང་བྱི་དོར་ལེགས་པ་ངས་ད་ལྟ་ཡང་དྲན་སོས་
ཐུབ། ནང་དུ་དཀར་ཆ་ཞན་པའི་ས་སྣུམ་གྱི་ལྒང་བཞུ་གཉིས་བཀར་ཏེ་ཡོད། ཁང་མིག་གི་
གཞོགས་གཉིས་སུ་མལ་ཆས་བཞག་ཅིང་། དཀྱིལ་དུ་ཧི་ར་ཐེ"ནས་ཐོན་སྐྱེད་བྱས་པའི་
ས་གདན་རྙིང་ཧྲལ་ཟུར་བཞི་རལ་ཡོད་པ་ཞིག་འདིང་། གྲུ་ལོགས་ཤིག་ན་རྐུབ་སྟེགས་རྐང་
གསུམ་མ་གཅིག་དང་ཤིང་ཅོག་གཅིག་བཞག་ཡོད། ནམ་རྒྱུན་ཧཱ་སན་གྱིས་དེའི་སྟེང་ནས་
རི་མོ་འབྲི། འགེལ་གྲུམ་གཅིག་མ་གཏོགས་ལྡེབས་བཞི་པོ་སྟོང་པ་སྟོང་རྐྱང་རེད། འགེལ་
གྲུམ་དེའི་ངོས་སུ་ཕྲེང་རྡོག་གིས “Allah—u—akbar” ( “རླབས་ཆེན་སྐྱབས་མགོན” )
ཞེས་པའི་ཡིག་རིས་བརྒྱུས་འདུག དོན་ལ་དེ་ཡང་ཨ་ཕས་ཐེངས་ཤིག་མ་ཧྲ་ཏིརུ་ལྗོངས་
རྒྱུར་འགྲོ་དུས་ཨ་ལིར་ཉོས་ཡོང་བ་རེད།
1964ལོའི་དགུན་འཁྱག་གི་ཉིན་མོ་ཞིག་ལ། ཏག་ཏག་ཁང་མིག་དེའི་ནང་ཧཱ་སན་གྱི་
ཨ་མ་ཧྲ་ན་བྷས་ཧཱ་སན་བཙས་པ་རེད། ངའི་ཨ་མས་ང་བཙའ་དུས་བང་ཁྲག་བརྡོལ་ཐལ་ཏེ་
ཚེ་ལས་འདས་ཤིང་། ཧཱ་སན་གྱི་ཨ་མས་ཧཱ་སན་བཙས་ནས་བདུན་ཕྲག་གཅིག་མ་འགོར་
བར་ཁོ་དང་ཁ་བྲལ་སོང་། ཡང་ཁ་འབྲལ་སྟངས་དེ་འདྲ་ནི། ཨ་ཧྥུ་ཧན་གྱི་མིས་བལྟས་ན་མ་
རྒན་ཤི་བ་ལས་ཀྱང་ངན་ཏེ། དོན་ལ་མོ་ཡུལ་སྐོར་གླུ་བྲོ་མཁན་འགའ་དང་འགྲོགས་ཏེ་བྲོས་
སོང་བ་རེད།
ཧཱ་སན་གྱིས་གཏན་ནས་ཁོའི་ཨ་མ་གླེང་མྱོང་མེད། ལར་མོ་གཏན་ནས་འཇིག་རྟེན་
འདིར་བྱུང་མྱོང་མེད་པ་ནང་བཞིན། ངས་ནམ་རྒྱུན་ཁོས་རྨི་ལམ་ཁྲོད་མོ་མཐོང་མྱོང་ཡོད་
དམ། མོའི་བཞིན་རས་མཐོང་མྱོང་ཡོད་དམ། མོ་གང་ཞིག་ལ་བུད་སོང་བ་མཐོང་མྱོང་ཡོད་
དམ་སྙམ་སྟེ་མནོ་བསམ་བཏང་བ་ཡིན། ངས་ད་རུང་ཁོར་ཨ་མར་འཕྲད་འདོད་ཀྱི་གདུང་
སེམས་ལྕིའམ། ཁོས་རང་གི་ཨ་མ་སྙིང་རྗེ་བཞིན་ཡོད་དམ་ལྟ་བུ། དཔེ་བཞག་ན། ངས་
གཏན་ནས་མཐོང་མྱོང་མེད་པའི་རང་གི་ཨ་མའི་ཕྱིར་སེམས་སྡུག་བྱེད་པ་དང་འདྲའམ་
སྙམ་སྟེ་མནོ་བསམ་བཏང་བ་ཡིན། ཉིན་ཞིག གསར་དུ་ཐོན་པའི་དབྱི་ལང་གི་གློག་བརྙན་
ཞིག་ལ་བལྟ་ཕྱིར། ངེད་གཉིས་ཨ་ཕའི་གཞིས་ཀ་ནས་ཀྲ་ལ་བྷོ་གློག་བརྙན་ཁང་གི་ཕྱོགས་
སུ་སོང་། ཡང་ངེད་གཉིས་ཀྱིས་ཉེ་ལམ་བསྐོར་ཏེ་སྒེར་ཚུགས་སློབ་འབྲིང་དེའི་འཁྲིས་ཀྱི་
དམག་སྒར་འཕྲེད་ཆོད་སྒོས་ཕྱིན། ཨ་ཕས་ཁྱོན་ནས་ངེད་གཉིས་ཉེ་ལམ་དེ་ནས་འགྲོ་རུ་མི་
འཇུག འོན་ཀྱང་སྐབས་དེར་ཨ་ཕ་ལཱ་ཤེན་ཧན་དང་ལྷན་དུ་ཕ་ཁི་སི་ཐན་ན་ཡོད། དམག་
སྒར་བསྐོར་བྱེད་ཤིང་སབ་དེ་ལས་བརྒལ་ཞིང་ཆུ་ཕྲན་ཞིག་ལས་མཆོང་སྟེ། ངེད་གཉིས་
ཡངས་ཤིང་རྒྱ་ཆེ་བའི་འདམ་ར་དེར་སླེབ། དེ་གར་སྟེང་དུ་ས་རྡུལ་མཐུག་པོ་ཆགས་ཡོད་
པའི་ཐན་ཁེ་འཐབ་འཁོར་རྙིང་ཆག་འགའ་བཞག་འདུག དམག་མི་བཅུ་ཁ་ཞིག་ཐན་ཁེ་
འཐབ་འཁོར་ཞིག་གི་གྲིབ་མའི་ནང་འཚོགས་ཏེ་ཐ་མག་འཐེན་ཞོར་ཤོག་ཤོ་རྩེད་ཀྱིན་
འདུག དམག་མི་ཞིག་གིས་ངེད་གཉིས་མཐོང་མ་ཐག་གན་གྱི་རོགས་པར་དཔུང་ངར་གྱིས་
རྡེག་ཞོར་ཧཱ་སན་ལ་སྐད་བརྒྱབ།
“ཝ་ཡེ། ཁྱོད་ལ་ཟེར་བ་ཡིན། ངས་ཁྱོད་ངོ་ཤེས་ཀྱི་ཡོད།”
ངེད་གཉིས་ཀྱིས་ཁོ་གཏན་ནས་མཐོང་མྱོང་མེད། གཟུགས་པོ་རྒྱུགས་ཤིང་ལྕིག སྐྲ་རྦད་
རྦད་དུ་གཞར། ངོ་ན་ད་དུང་ནག་རྫབ་རྫབ་ཀྱི་ཁ་སྤུ་འདུག ཁོས་གདོང་ལ་འདོད་ལོག་གི་
རྣམ་འགྱུར་བཟུང་སྟེ་ངེད་གཉིས་ཀྱི་ཕྱོགས་ལ་ཁ་ཐེར་ཐེར་དགོད། ངའི་སེམས་ལ་སྔངས་
འཚབ་ལངས། སྐད་དམའ་མོས་ཧཱ་སན་ལ “མུ་མཐུད་དུ་འགྲོ” ཞེས་བསྐུལ།
“ཁྱོད། ཧ་ཙ་རའི་ཐེའུ་ཕྲུག ཚུར་ང་ལ་གཅིག་ལྟོས་དང་། ངས་ཁྱོད་ལ་སྐད་ཆ་བཤད་
ཀྱིན་པ་མི་ཐོས་སམ།” དམག་མི་དེས་ངར་སྐད་རྒྱག་གིན་འཐེན་གྱིན་པའི་ཐ་མག་འཁྲིས་
ཀྱི་དེའི་ལག་ཏུ་བཅོལ་རྗེས། ལག་པ་གཅིག་གི་མཐེ་བོང་དང་མཛུབ་མོ་གཉིས་ཨ་ལོང་
དུ་བཅོས་ཤིང་། ལག་པ་གཞན་པ་དེའི་གུང་མོས་ཨ་ལོང་དེའི་ནང་ལ་ཡང་ཡང་གཙག་
གིན། “ངས་ཁྱོད་ཀྱི་ཨ་མ་ངོ་ཤེས་ཀྱི་ཡོད་པ་ཁྱོད་ཀྱིས་མི་ཤེས་སམ། ངེད་གཉིས་སྣང་བ་
ཤིན་ཏུ་མཐུན། ངས་ཆུ་ཕྲན་ཀན་གྱི་འགྲམ་ནས་མོའི་ཨོང་ཤའི་ནང་ནས་ཡར་ལ་བརྒྱབ་
མྱོང་། ཧ་ཧ་ཧ” ཟེར།
དམག་མི་ཚོས་ཧབ་ཆ་དིར་རེར་བརྒྱབ། གཅིག་གིས་ད་དུང་ཨག་རིང་འདྲ་ཞིག་
བཏབ་སོང་། ངས་ཧཱ་སན་ལ “མུ་མཐུད་དུ་སོང་།” “མུ་མཐུད་དུ་སོང” ཞེས་བསྐུལ།
“མོའི་འོག་གི་དེའི་ཁ་ཟུམ་ཞིང་གཏིང་རུབ་སྟེ་ཡོད། ངོ་མ་སྐྱིད་པོ་ཡིན་ཡ།” དམག་
མི་དེས་དེ་ལྟར་སྐད་མཐོན་པོས་བཤད་ཞོར་ད་དུང་གཞན་པ་ཚོར་ལག་འཇུ་བྱེད། ཧབ་ཆ་
རྒྱག ཅུང་ཙམ་འགོར་རྗེས་གློག་བརྙན་མགོ་བརྩམས་བྱུང་། མུན་པའི་ཁྲོད་ངས་འཁྲིས་ཀྱི་
ཧཱ་སན་གཅོམ་ཆུང་ངང་ངུ་བཞིན་པ་ཐོས། མཆི་མ་མཁུར་མགོ་ན་མར་ཟག་གིན་པའང་
མཐོང་། འདུག་སྟེགས་ལས་ལུས་པོ་ཕར་གཟུར་ཏེ། ངས་ཧཱ་སན་གྱི་ཕྲག་མགོ་དཔུང་པས་
བསྐོར་ཏེ་གྲུ་ཁུགས་ཀྱིས་ཁོ་ག་ལེར་ཚུར་འཐེན། ཁོས་གདོང་པ་ངའི་ཕྲག་པའི་ནང་གླན་ཏེ་
བསྡད། ངས་ཁོར “ནོར་སོང་བ་རེད། ཁོས་ཁྱོད་མི་གཞན་ཞིག་ལ་ནོར་སོང་བ་རེད” ཅེས་
སྐད་དམའ་མོས་སེམས་གསོ་བྱས།
གོ་ཐོས་སུ། སུས་ཀྱང་ཧཱ་སན་གྱི་ཨ་མ་ཧྲ་ན་བྷས་ཁྱིམ་སྟོར་བུ་བསྐྱུར་བྱས་པ་ཡ་མཚན་
ཞིག་ཏུ་བཟུང་མེད་ཟེར། 《ཁུ་རན་གསུང་རབ》བློར་བྱང་ཡོད་པའི་ཨ་ལིས་རང་ཉིད་ལས་
ལོ་ནཡིས་གཞོན་པའི་ཧྲ་ན་བྷ་ཆུང་མར་བླངས་པ་རེད། བུད་མེད་དེའི་བྱད་གཟུགས་
ཡིད་དུ་འཇོ་རུང་ལུས་པོར་བདག་གཅེས་མི་རྒྱག་པས་འོག་ཡངས་མའི་མཚང་ཆགས་སོང་
བ་རེད། དེར་བརྟེན་གཉེན་དོན་འདི་གླེང་ཚེ་མི་རྣམས་ཀྱིས་སྨིན་མ་བསྡུ་བར་བྱེད། ཡང་ཨ་
ལི་དང་མཚུངས་པར། མོ་ཡང་ཧྲི་ཡའེ་གྲུབ་མཐའི"lམུའུ་སི་ལིན་དང་ཧ་ཙ་རའིརིགས་
རྒྱུད་ལ་གཏོགས། དེར་མ་ཟད་མོ་ནི་ཨ་ལིའི་ཕ་རྒྱུད་གཅུང་མོ་ཞིག་ཀྱང་ཡིན་རབས། དེའི་
ཕྱིར་ཁོ་གཉིས་མ་གཞི་ལས་བསྐོས་ཀྱི་ཆ་གཅིག་ཡིན་ན་འགྲིག ཡང་འདི་དག་ཕུད། མ་
མཐའ་ཡང་ཕྱི་ཚུལ་ནས་བལྟས་ན། ཨ་ལི་དང་ཧྲ་ན་བྷ་གཉིས་ལ་འདྲ་མཚུངས་ཀྱི་ཆ་གང་
ཡང་ཡོད་པ་མ་རེད། རྣ་བ་འཚོད་བྱེད་མི་ཁའི་ལྐོག་ལབ་ལྟར་ན། ཧྲ་ན་བྷ་ཡི་འདོད་ལྷའི་
གཡབ་མོ་འདྲ་བའི་མིག་ཟུང་ལྗང་གུ་ཆ་གཅིག་དེ་དང་བསྟན་བཤིག་ཚ་པོའི་ངོ་གདོང་
སྙིང་རྗེ་མོ་དེས། སྐྱེས་པ་གང་མང་འགྱོད་མེད་ཕངས་མེད་འདོད་པའི་འདམ་རྫབ་ནང་ལ་
ནུབ་ཏུ་བཅུག་མྱོང་ཟེར། ཡང་ཨ་ལི་ལ་མཚོན་ན། སྐྱེས་མ་ཉིད་ནས་ངོ་ཕྱེད་ཞ་རེངས་སུ་
སོང་ཡོད་པས་འཛུམ་མདངས་ཙམ་ཡང་ཕྱུང་ཐབས་མེད་པར་དུས་རྒྱུན་གདོང་པ་ནག་
རོག་གེར་ཡོད། དེར་བརྟེན་རྡོ་བའི་ངོ་གདོང་ཅན་གྱི་ཨ་ལིའི་དགའ་སྡུག་བརྟག་རྒྱུ་དེ་ནི་
ལས་སླ་མོ་ཞིག་མིན། ཏན་ཏན་སྲུབས་ཀ་ཙམ་དུ་ཟིམ་བེར་ཡོད་པའི་ཁམ་ནག་གི་མིག་
ནང་ལ་བལྟས་ན། ད་གཟོད་དགའ་སྤྲོ་འཚེར་གྱིན་ཡོད་དམ་སྐྱོ་སྣང་འཕྱུར་གྱིན་ཡོད་པ་
ཤེས་ཐུབ་ཙམ་ཡོད། མིག་གི་མདངས་ལས་སེམས་ཀྱི་གཏིང་མཐོང་ཟེར་བ་དེ་ཨ་ལིའི་སྟེང་
ལ་བཀོད་ན་ཤིན་ཏུ་འཕྲོད། ཁོས་ཏན་ཏན་མིག་མདངས་བརྒྱུད་དེ་རང་གི་ནང་སེམས་
གཞན་ལ་བརྟོལ་བར་བྱེད།
གཞན་པས་བཤད་ན། ཧྲ་ན་བྷ་ནི་གོམ་སྟབས་རྨ་བྱའི་སྒེག་འགྲོས་དང་དཔུང་པ་ཆུ་
ཤིང་རླུང་སྐྱོད་ཅན་གྱི་མཛེས་མ་ཞིག་ཡིན་པས། སྐྱེས་པ་གང་མང་ཆུང་མ་དང་མགོ་སྔས་
ཐོག་གཅིག་ཏུ་ཡོད་རུང་། སེམས་ཀྱི་རྟ་རྒོད་མོའི་རི་ལ་ཤོར་ཏེ་འཛིན་ཐབས་མེད་ཟེར། ཨ་
ལི་ཆུང་དུས་ནས་གཏའ་གམ་གྱི་ནད་ཀྱིས་མནར་ཏེ་རྐང་པ་གཡས་པ་ཀུམ་ཞིང་ཞུད་ལ།
རུས་མགོར་གཡོགས་པའི་ཟྭ་མདོག་གི་སྐྱི་པགས་འོག་ན་ཤ་སྣག་ཤོག་བུ་ལས་སྲབ་པ་ཙམ་
ལས་མེད། ང་ལོ་ན་བརྒྱད་ལ་སོན་པའི་ལོ་དེའི་ཉིན་ཞིག་ཨ་ལི་དང་འགྲོགས་ཏེ་ཁྲོམ་རར་
རྣངས་བག[]ཉོ་རུ་ཕྱིན་མྱོང་། ངས་རྒྱབ་ལོགས་ནས་སྣ་དགོད་རྒྱག་གིན་ཁོའི་གོམ་པ་གཏོང་
སྟངས་ལ་ལད་ཟློས་བྱེད་ཀྱིན་སོང་། རིད་ཅིང་སྐེམ་པའི་གཡས་རྐང་ཡར་འདེག་གིན་ཁོས་
ས་ངོས་སུ་ཟླུམ་གོར་ཕྱེད་ཀ་རེ་དཔར་གྱིན་འདར་ལྷེམ་ལྷེམ་སྔོན་དུ་སྐྱོད། རྐང་པ་སྐྱོན་
ཅན་དེ་ས་ངོས་སུ་འཁེལ་ཐེངས་རེར། ཁོའི་ལུས་པོ་ཡང་ངང་ངམ་ཤུགས་ཀྱིས་ཕྱོགས་དེར་
བཟུར་ནས་འགྲོ། ཁོ་འདི་ལྟར་ཁྱོར་རོ་རོ་སྔོན་དུ་སྐྱོད་རུང་འདྲེད་བརྡབ་མི་ཤོར་བ་དེ་ནི་ཡ་
མཚན་ཞིག་མིན་པའང་མ་རེད། ངས་འཐེང་བཞིན་འགྲོ་བའི་ཁོའི་ཚུགས་ཀར་ལད་མོ་བྱས་
པས་ཀྱང་ཅུང་ཙམ་མིན་ན་རྡོག་སྟབས་ཤོར་ཏེ་རྐ་ཆུའི་ནང་དུ་ཟགས་སོང་། དེར་ངས་གད་
མོ་ཐག་ཐག་བརྒྱབ། ཁ་ཕྱིར་འཁོར་དུས་ངས་ཁོར་ལད་མོ་བྱེད་ཀྱིན་པ་མཐོང་རུང་། ཁོས་
ཅི་ཡང་མ་བཤད། སྐབས་དེར་མ་ཟད་ཁོས་ཕྱིས་སུའང་ཅི་ཡང་བཤད་མྱོང་མེད། ཁོ་ཏན་
ཏན་དེ་ལྟར་མདུན་དུ་འགྲོ་རྐྱང་བྱེད།
ཨ་ལིའི་གདོང་པ་དང་ལམ་འགྲོ་སྟངས་དེས་ཁྱིམ་མཚེས་ལ་ལའི་བྱིས་པ་སྐྲག་ཏུ་
བཅུག་མྱོང་། འོན་ཀྱང་ཏག་ཏག་ཁོར་སྡུག་པོ་གཏོང་མཁན་ནི་ལོ་ན་ཆེ་ཙམ་གྱི་གཞོན་ནུ་
དེ་དག་རེད། ནམ་རྒྱུན་ལམ་དུ་འགྲོ་དུས་དེ་ཚོས་ཁོ་ལ་བདའ་འདེད་དང་ཀྱག་ཀྱག་བྱེད།
དེའི་ཁྲོད་ཀྱི་བྱིས་པ་ལ་ལས་ཁོར “པ་པ་ལི” ཞེས་འབོད། དེ་ནི་ཆེད་མངགས་བྱིས་པ་
བཟའ་རྒྱུར་དགའ་བའི་གདོན་འདྲེ་ཞིག་གི་མིང་རེད། “ཝ་ཡེ། པ་པ་ལི། དེ་རིང་ཁྱོད་ཀྱིས་
སུ་ཚང་གི་བྱིས་པ་ཟོས་སོང་།” ཁོ་ཚོས་ཆབས་ཅིག་པྲ་ཆལ་ཚ་མོའི་ངང་། “ཁྱོད་ཀྱིས་སུ་
ཚང་གི་བྱིས་པ་ཟོས་སོང་། པ་པ་ལི་སྣ་ལེབ” ཅེས་འུར་རྒྱག་ཡོང་
ཧ་ཙ་རའི་རིགས་ཀྱི་ཨ་ལི་ཕ་སྤད་གཉིས་ལ་མཚོན་ན། དངོས་གནས་དཔེར་བརྗོད་
དུ་འོས་པའི་སོག་པོ་མི་རིགས་ཀྱི་གདོང་དབྱིབས་ཡོད་པས། བྱིས་པ་མ་རབས་དེ་ཚོས་དེ་
ལྟར་ཁོ་ལ “སྣ་ལེབ” ཅེས་བོས་པ་རེད། འདས་པའི་དུས་སུ། ངས་ཧ་ཙ་ར་ནི་སོག་པོའི་མི་
རྒྱུད་ཅིག་ཡིན་ཞིང་རྒྱ་ནག་པ་དང་ཡང་འདྲ་སེ་བ་ཞིག་རེད་སྙམ་མྱོང་བ་ཙམ་ལས་དེ་ལ་
རྒྱུས་ལོན་བྱས་པ་ཧ་ཅང་ཉུང་། གཞན་དུ་ན་ཁོ་ཚོའི་མེས་པོ་གླེང་བ་ཙམ་མ་གཏོགས། སློབ་
གྲྭའི་བསླབ་དེབ་དག་ན་ཡང་ཁོ་ཚོའི་སྐོར་གསལ་བོ་ཞིག་བྲིས་མི་འདུག ཉིན་ཞིག ངས་
ཨ་ཕའི་དཔེ་སྒམ་གློང་སྟེ་སྔོན་ཆད་ཨ་མའི་ཡིན་པའི་ལོ་རྒྱུས་ཀྱི་དེབ་རྙིང་ཞིག་རྙེད་བྱུང་།
རྩོམ་པ་པོ་དབྱི་ལང་གི་རེད། མིང་ལ་ཁུའུ་ལ་རྨེ་འབོད། ངས་དེའི་སྒང་གི་ས་རྡུལ་གཏགས་
རྗེས་དགོང་མོ་དེར་ལྐོག་ནས་མལ་ཁྲིའི་སྟེང་ཁྱེར། ང་ཧ་ལས་སུ་བཅུག་པ་ནི། དེ་རུ་ཧ་ཙ་
ར་མི་རིགས་ཀྱི་གཏམ་རྒྱུད་ལེའུ་ཧྲིལ་པོ་གཅིག་བྲིས་འདུག ལེའུ་ཧྲིལ་པོ་གཅིག་ཏུ་ཧ་ཙ་
ར་མི་རིགས་རྐྱང་རྐྱང་བྲིས་འདུག དེ་རུ་ངས་རང་ཉིད་གཏོགས་ཡུལ་ཕུ་ཧྲི་ཐོ་མི་རིགས་
ཀྱིས་ཧ་ཙ་རའི་རིགས་རྒྱུད་ལ་གནོད་འཚེ་དང་བཤུ་གཞོག་བྱས་མྱོང་ཡོད་པ་མཐོང་། དུས་
རབསཔའི་སྐབས་སུ། ཧ་ཙ་ར་པས་ཕུ་ཧྲི་ཐོ་པílལ་ཕྱིར་རྒོལ་བྱ་རྩིས་བྱས་མོད། ཕུ་ཧྲི་
ཐོ་པས “མི་གཤིས་ལས་རིང་དུ་འགོངས་པའི་གདུག་རྩུབ་སྤྱད་དེ་དེ་ཚོར་དྲག་གནོན་
བྱས” ཞེས་འཁོད་འདུག དེབ་དེའི་ནང་ད་རུང་ཧ་ཙ་ར་རིགས་རྒྱུད་སོ་སོའི་ཕ་ཡུལ་ནས་
ཕྱིར་སྐྲོད་གཏོང་འདོད་དེ། ངའི་རིགས་རྒྱུད་ཕུ་ཧྲི་ཐོས་དེ་ཚོའི་གཞིས་ཁྱིམ་མེ་རུ་སྦར་
ཞིང་བུད་མེད་བཙན་འཚོང་བྱས་པ་རེད་ཅེས་བཀོད་འདུག དེབ་དེའི་འདོད་ཚུལ་ལྟར་
ན། ཕུ་ཧྲི་ཐོ་པས་ཧ་ཙ་ར་པར་གཉའ་གནོན་བྱེད་པའི་རྒྱུ་མཚན་སྣ་གཅིག་ནི། མུའུ་སི་
ལིན་གྱི་ཁྲོད་ནས་ཁོ་ཚོ་སན་ཉི་གྲུབ་མཐའ་དང་ཧ་ཙ་ར་ཧྲི་ཡའེ་གྲུབ་མཐའ་ཡིན་པས་
ཀྱང་རེད་ཟེར། དེབ་དེར་ངས་མཐོང་མྱོང་མེད་པའི་དོན་གཞན་མང་པོ་བཀོད་འདུག དོན་
དེ་རྣམས་ངའི་དགེ་རྒན་གྱིས་ཡེ་ནས་གླེང་མྱོང་མེད་ལ། ཨ་ཕས་ཀྱང་ནམ་རྒྱུན་ལྐུགས་
པའི་བརྟུལ་ཞུགས་འཛིན། དེབ་དེ་ན་ངས་སྔ་མོ་ནས་རྟོགས་ཡོད་པའི་དོན་བྱ་འགའ་རེ་
ཡང་མཆི། དཔེར་ན། མི་རྣམས་ཀྱིས་ཧ་ཙ་ར་པར “ཙིག་བཟན།” “སྣ་ལེབ།” “ཁལ་
བོང་དམུན་པོ” ཞེས་སྨོད་པ་ལྟ་བུ། ངས་སྔོན་ཆད་ཁྱིམ་མཚེས་ཀྱི་བྱིས་པ་ཚོས་འདི་
འདྲའི་ཐ་སྙད་སྤྱད་དེ་ཧཱ་སན་ལ་དམའ་འབེབས་དང་བཅས་སྡིགས་མོ་བརྒྱབ་པ་ཐོས་
མྱོང་། འཕྲོ་ཡི་གཟའ་འཁོར་དེའི་ཉིན་ཞིག ངས་སློབ་ཐུན་གྲོལ་རྗེས་ཧ་ཙ་ར་དང་འབྲེལ་
བའི་ལེའུ་དེ་སྟོན་བཞིན་དཔེ་དེབ་དགེ་རྒན་གྱི་ལག་ཏུ་བཞག ཁོས་ཤོག་ལྷེ་འགའ་ཕར་
སློག་རྗེས་སྣ་རྒོད་ཅིག་བརྒྱབ་ནས་དེབ་དེ་ཕྱིར་ང་ལ་གཏད་ནས། “ཧྲི་ཡའེ་པ་དེ་ཚོ་ལས་
ཀ་འདི་ལ་ཧ་ཅང་འཇོན” ཞེས་ཁོས་ཁྲིད་དེབ་བསྡུ་ཞོར། “ཁོ་ཚོས་རང་དམེ་བྱས་རྗེས།
ད་དུང་འཕགས་པའི་ཕྱིར་དུ་ལུས་སྦྱིན་བཏང་བ་ཡིན་ཟེར” ཞེས་སྨྲས་བྱུང་། ནད་ཡམས་
ཤིག་ཐོས་པ་ཇི་བཞིན། ཧྲི་ཡའེ་ཞེས་པའི་ཐ་སྙད་འདི་གླེང་དུས་ཁོས་ད་དུང་སྣ་སྙེར་ཞིག་
བརྒྱབ་སོང་།
མི་རིགས་གཅིག་ཡིན་པར་མ་ཟད་རུས་ཁུངས་གཅིག་ནས་མཆེད་རུང་། ཧྲ་ན་བྷ་ཡང་
ཁྱིམ་མཚེས་བྱིས་པ་ཚོའི་གྲལ་དུ་འཚང་སྟེ་ཨ་ལི་ལ་འཕྱ་སྨོད་རྒྱག་རྒྱུར་དགའ། གོ་ཐོས་
ལྟར་ན། མོ་ཨ་ལིའི་ངོ་གདོང་ལ་ཞེ་མེར་ཞིང་ཚིག་པ་ཟ་བ་དེ་ཧ་ལམ་ཁོར་ཡུག་གི་མི་ཚང་
མས་ཤེས་ཏེ་ཡོད་ཟེར།
“ཁོ་ནི་ཁྱོ་ག་ཞིག་ཡིན་ནམ།” ནམ་རྒྱུན་མོས་ཁྲེལ་དགོད་རྒྱག་གིན། “ངས་བལྟས་
ན་ཁོའི་ཁྱིམ་ཐབ་བྱེད་པ་ལས། བོང་རྒན་ཞིག་དང་ཆང་ས་བརྒྱབ་ན་དགའ་ཙམ་དུ་
གདའ” ཞེས་འཛེམ་དོགས་མེད་པར་ཨ་ལིའི་ཞེ་ཤ་གཅོད།
མཐར་ཐུག མི་རྣམས་ཀྱིས་གཉེན་དོན་དེ་ནི་ཨ་ལི་དང་ཁོའི་ཨ་ཁུ་སྟེ་ཧྲ་ན་བྷའི་ཕ་
རྒན་གཉིས་ཀའི་བར་གྱི་ལྐོག་ཆིངས་ཤིག་ཡིན་པར་ཐེ་ཚོམ་བྱེད། དེ་ཚོའི་ཟེར་སྟངས་བྱས་
ན། ཨ་ལིས་རང་གི་ཕའི་གཉེན་ཚན་དུ་གཏོགས་པའི་གཅུང་མོ་ཧྲ་ན་བྷ་ཆུང་མར་ལེན་
དོན་ནི། བྱ་བྱེད་མང་བའི་ཨ་ཁུའི་མཚན་སྙན་ཅུང་ཞིག་སླར་གསོ་བྱ་འདོད་རེད་ཟེར། ཡང་
ཨ་ལི་མི་དྲང་མོ་ཞིག་ཡིན་པ་མ་གཏོགས། ཁོའི་ཕ་མ་གཉིས་ཀས་ཁོ་ལ་གླེང་རིན་ཡོད་པའི་
ཁྱིམ་ནོམ་ཅི་ཡང་ཤུལ་དུ་བསྐྱུར་མེད་རབས།
ཨ་ལིས་བརྙས་བཅོས་འདི་དག་ནམ་རྒྱུན་ཁ་རོག་གེར་འཁུར་རྐྱང་བྱེད། ངས་བལྟས་
ན་དེ་ནི་ཁོའི་ཚུགས་ཀ་འཁྱོར་ཚར་བའི་རྐང་པ་སྐྱོན་ཅན་དེ་དང་འབྲེལ་བ་ཡོད། ལྟོས་དང་།
ཁོས་བྱ་འཕུར་བ་ལྟར་བྲོས་འགྲོ་བའི་པྲ་ཆལ་དེ་དག་གི་རྗེས་ག་ལ་ཆོད། འོན་ཀྱང་དེ་བས་
ཀྱང་གལ་ཆེ་ཤོས་ནི། དམའ་འབེབས་དེ་དག་གིས་ཁོའི་ལུས་སྟེང་ལ་ནུས་པ་གང་ཡང་མི་
ཐོན། ཐ་ན་ཁོར་ཁོང་ཁྲོ་ཙམ་ཡང་སློང་མི་ཐུབ། ཡང་དེའི་རྒྱུ་མཚན་བཤད་ན། ཧྲ་ན་བྷས་
ཧཱ་སན་བཙས་མ་ཐག་ཁོས་རང་གི་སྤྲོ་སྣང་རྙེད་ཡོད་པས་རེད། རང་གི་མི་ཚེའི་སེམས་བདེ་
རིལ་བུ་རྙེད་ཡོད་པས་རེད། ལར་ཁོས་ནོར་བུ་དེ་རྙེད་པའི་གོ་རིམ་ཡང་ཧ་ཅང་སྟབས་བདེ་
པོ་ཞིག་ཏུ་ཡོད། དེ་ལྟར་སྨན་པ་མེད་ལ་བཟི་སྨན་ཡང་མེད། གཅིག་མཚུངས་ལག་ཆ་ན་
གེ་ནོ་གེ་གང་ཡང་མེད་པར། ནཱ་ཧྲ་བྷའི་ལུས་སྟོད་རྫོབ་ཅིང་བཙོག་པའི་མལ་སྟན་ཞིག་ལ་
བསྙེས་ཤིང་། ལུས་སྨད་ཀྱི་འོག་ལའང་ཅི་ཡང་འདིང་རྒྱུ་མེད་པར། ཨ་ལི་དང་བཙའ་རོགས་
རྒན་མོ་གཉིས་འཁྲིས་སུ་བསྡད་དེ་རོགས་རམ་བྱེད་པའི་ཚུགས་ཀ་བཏོད་པ་རེད། དོན་ལ་
མོར་དེ་ཙམ་གྱི་རོགས་རམ་ཡང་མི་དགོས། དེའི་རྒྱུ་མཚན་བཤད་ན། ཧཱ་སན་སྐྱེས་དུས་
ཀྱང་གཞན་ལ་གནོད་འཚེ་བསྐྱལ་མི་སྲིད་པས་སོ། །དེ་ལྟར་ཧྲ་ན་བྷས་ལྟོ་ཞབས་ལ་དབུགས་
སྒྲིམ་སྟེ་འཚིར་ཙམ་བྱས་པས་ཧཱ་སན་ཐང་ལ་ཅལ་སེར་ལྷུང་སོང་། གདོང་ལ་འཛུམ་ཆུང་
འདྲ་ཞིག་བཟུང་སྟེ་གཞི་ནས་ངུ་རྒྱངས་བྱས་སོང་།
ཐོག་མར། བཙའ་རོགས་རྒན་མོ་ཁ་མང་མ་དེས་ཁྱིམ་མཚེས་ཚང་གི་གླ་པར་མོས་
བཙའ་རོགས་བྱས་པའི་ཨ་ཉོག་དེ་ཁ་ཤོ་ཞིག་རེད་ཅེས་བརྟོལ་སོང་། ཡང་གླ་པ་དེས་མི་
གཞན་ལ་དེ་ལྟར་སྦིར་བ་ལྟར་ན། ཧྲ་ན་བྷས་ཨ་ལིའི་པང་གི་བྱིས་པ་དམར་འབྱར་དེ་ཁ་
ཤོ་ཞིག་ཡིན་པ་མཐོང་འཕྲལ། “ད་ལྟ་ཁྱོད་ལ་བུ་གླེན་པ་ཞིག་སྐྱེས་པ་རེད། གཏན་ནས་
དགོད་མི་ཤེས་པ་ཁྱོད་ཀྱི་ཚབ་ཏུ་ཁོ་རྦད་དེ་བགད་ཡོད་པར་ལྟོས་དང་། ཧོ་ཧོ་ཡ” ཞེས་སྐྱི་
གཡའ་བའི་ཧབ་ཆ་གཅིག་བརྒྱབ་སོང་ཟེར།
གང་ལྟར། བྲང་ནུ་མ་བླུད་དེ་གསོ་རྒྱུ་ཕར་ཞོག མོས་རང་ལ་བཙས་པའི་ཕྲུ་གུ་དེ་པང་
དུ་ལེན་འདོད་ཙམ་ཡང་མེད་པར། ཉིན་ལྔ་པར་ཏན་ཏན་ཡུལ་སྐོར་གླུ་བྲོ་མཁན་འགའ་
དང་འགྲོགས་ནས་བྲོས་སོང་བ་རེད།
ཐབས་ཟད་དེ། ཨ་ཕས་སྔོན་ཆད་ང་གསོ་མཁན་མ་མ་དེ་སླར་གླས་ནས་ཧཱ་སན་སྙོར་
དུ་བཅུག ཕྱིས་སུ་ཨ་ལིས་ཧཱ་སན་ངེད་གཉིས་ལ། ཁྱོད་གཉིས་ཀའི་མ་མ་དེ་ནི་མིག་ལྗང་
ཅན་གྱི་ཧ་ཙ་རའི་བུད་མེད་ཅིག་ཡིན། བྷ་རྨེ་དབྱང"ནས་ཡོང་བ་རེད། བྷ་རྨེ་དབྱང་
ན་སྟོན་པ་ཤཱཀྱ་ཐུབ་པའི་འདྲ་འབག་ཆེན་པོ་ཡོད་པ་རེད་ཟེར། ཁོས་ད་དུང་ནམ་རྒྱུན།
“མོའི་གཞས་སྐད་ནི་རྣ་བའི་བདུད་རྩི་དང་འདྲ” ཟེར། མོས་གཞས་ག་རེ་གཏོང་བ་
རེད་ཅེས་ཧཱ་སན་གྱིས་ནམ་རྒྱུན་ང་ལ་འདྲི་ཁུལ་བྱེད་རུང་ངེད་གཉིས་ཀྱིས་གཞས་དེ་ལེན་
སྟངས་ཤེས་ཏེ་ཡོད—ཨ་ལིས་ངེད་གཉིས་ལ་ལན་གྲངས་མང་པོར་བླངས་མྱོང་། དོན་ལ་
དེ་ནི་ངེད་གཉིས་ཀས་ཏན་ཏན་གཞས་དེ་སླར་ཡང་ཨ་ལིའི་གླུ་སྐད་ཁྲོད་ནས་ཉན་འདོད་པ་
ཙམ་ཡིན།
གནས་སྐབས་དེ་འདྲར་ཨ་ལིས་མགྲིན་པ་གསང་ཙམ་གནང་རྗེས་སྐད་ལ་འགུག་ཡོང་།
སྟོད་རི་ཆེན་རི་ཡི་རྩེ་མོ་ནས། །
ངས་ཨཱ་ལིའི་མཚན་ནས་གདུང་བས་འབོད། །
ཀྱེ་ལྷ་ཡི་སེང་གེ་མི་ཡི་མགོན། །
སྨན་ང་ཡི་སྐྱོ་བ་སངས་པར་མཛོད། །
དཔལ་དགའ་བདེའི་སྣང་བ་སྩལ་དུ་གསོལ། །
དེའི་འཕྲོར་ཨ་ལིས་ངེད་གཉིས་ལ། བྲང་ནུ་མ་གཅིག་གི་འོ་མས་གསོས་པའི་སྐྱེ་བོ་ནི་
བུ་སྤུན་ཡིན་པ་རེད། མཛའ་བརྩེ་དེ་འདྲ་ལོ་ཟླ་རིང་མོས་ཀྱང་གཏོར་མི་ཐུབ་ཅེས་གསལ་
འདེབས་བྱེད།
དེ་ལྟར་ཧཱ་སན་ངེད་གཉིས་ཀྱི་ཁར་ནུ་མ་གཅིག་ལས་བབས་པའི་འོ་མ་སོང་ཡོད། དེར་
མ་ཟད། ངེད་གཉིས་ཀྱིས་སྒོ་ར་གཅིག་གི་སྤང་ངོགས་ནས་གོམ་ཁ་དང་པོ་སྤོས་ཤིང་།
ཁྱིམ་གཅིག་གི་གཤམ་འོག་ནས་མིང་བརྡ་ཐོག་མ་དེ་ངག་ནས་འབྱིན་པ་ཡིན།
དེར་ངས “ཨ་ཕ” ཞེས་བོས།
ཁོས “ཨ་མེར” ཞེས་བོས། དེ་ནི་ངའི་མིང་ཡིན།
དེ་རིང་ཕྱིར་དྲན་བྱས་ན། 1975ལོའི་དགུན་ཁ་དེར་བྱུང་བའི་དོན་བྱ་དང་། དེ་བཞིན་
དེའི་ཕྱིས་སུ་བྱུང་བའི་དོན་བྱ་ཡོད་ཚད་ཀྱི་འབྱུང་རྐྱེན་ནི། དོན་ལ་ཆེས་ཐོག་མ་ཉིད་ནས་
བཟུང་ཡིག་འབྲུ་འདི་གཉིས་ཀྱི་ནང་དུ་བསྐུངས་ཏེ་འདུག་ཨང་།

ལེའུ་གསུམ་པ།

བཤད་རྒྱུན་ལྟར་ན། ངའི་ཨ་ཕས་སྔོན་ཆད་པེ་ལོ་ཀྲི་ནས་མཚོན་རྒྱ་ཁབ་ཙམ་མེད་
པར་དོམ་དང་འཛིང་རེས་བྱས་མྱོང་ཟེར། གལ་སྲིད་འདི་ནི་གཞན་ཞིག་གི་གཏམ་རྒྱུད་
ཡིན་ཚེ་མཐའ་མཇུག་དགོད་གཏམ་ཙམ་དུ་འགྲོ་སྲིད། དེ་ཡང་ཨ་ཧྥུ་ཧན་གྱི་མི་རྣམས་མ་
གཞི་ནས་རབ་བཏགས་ལ་དགའ། སྟབས་ཉེས་པ་ཞིག་ལ་འདི་ད་ལྟ་མི་རིགས་ཧྲིལ་པོའི་
གཤིས་ཀ་རུ་ཆགས་ཡོད། དཔེར་ན་སུ་ཞིག་གིས་རང་གི་བུ་སྨན་པ་ཡིན་ཞེས་ལབ་པ་ཡིན་
ན། ཧ་ལམ་ཁོའི་བུ་ཡིས་སྔོན་ཆད་མཐོ་འབྲིང་སྐབས་སྐྱེ་ཁམས་རིག་པའི་སློབ་ཚན་ལ་
སྐར་མ་ལྡེང་ཙམ་གྱི་ཡིག་ཚད་བཏང་མྱོང་བས་ཡིན་སྲིད། འོན་ཀྱང་། ཨ་ཕ་དང་འབྲེལ་
བའི་གཏམ་རྒྱུད་ཅིག་ཡིན་ཕྱིན་སུས་ཀྱང་ཡིད་གཉིས་མི་བྱེད། བརྒྱ་ལ་སུ་ཞིག་གིས་ཐེ་
ཚོམ་བྱེད་ན། ཨ་ཕའི་རྒྱབ་ཀྱི་རྨ་ཤུལ་ཨ་ཀྱོག་པ་ཀྱོག་སུམ་ཤར་དེས་ཏན་ཏན་ལན་གསལ་
བོ་རྒྱག་ཡོང་། དེ་ལྟར་ལན་གྲངས་གང་མང་ཞིག་ལ། ཨ་ཕས་དོམ་དང་འཛིང་རེས་བྱས་
པའི་རྣམ་པ་དེ་ངས་སེམས་ནང་ནས་རྟོག་བཟོ་བྱས་མྱོང་། ཐ་ན་དེ་དགོང་མོར་རྨི་ལམ་དུ་
ཡང་འཁོར་མྱོང་། ཡང་རྨི་ལམ་ཁྲོད་ནས་ངས་ཨ་ཕ་གང་ཡིན་པ་དང་དོམ་གང་ཡིན་པ་ངོས་
ཟིན་ཐབས་མི་འདུག
ལཱ་ཤེན་ཧན་གྱིས་ཐེངས་ཤིག་ཨ་ཕར “སྐུ་ཞབས་འཐོར་རླུང” ཞེས་སྙམ་མེད་དུ་ཀུ་
རེ་ཞིག་རྩེས། ཕྱིས་སུ་མིང་འདི་ཐག་ཉེ་རིང་ཀུན་ལ་གྲགས་པའི་ཨ་ཕའི་དཔའ་མིང་དུ་
ཆགས་སོང་། དཔའ་མིང་འདི་ཏག་ཏག་མིང་དོན་མཚུངས། ཨ་ཕ་ནི་དཔེར་བརྗོད་དུ་འོས་
པའི་ཕུ་ཧྲི་ཐོ་པའི་སྐྱེས་པ་ཞིག་ཡིན། གཟུགས་བོངས་གཏོས་སུ་ཆེ། ཕོ་རྩལ་ལུས་ལ་རྫོགས།
གདོང་ན་རྫུབས་མཐུག་པའི་སྨ་ར་གནག་ཆུང་ཚོམ་གཅིག མགོ་ན་ལྟ་བས་མི་ངོམ་པའི་
རལ་བ་ཁམ་སེར་འཇིལ་ལི་ཅན། དེ་ཡང་མི་རང་ཉིད་ཇི་བཞིན་འཆོས་སུ་མེད་པར་ཡོད།
རགས་ཤིང་སྟོབས་ཀྱིས་བརྟས་པའི་སྦར་ཁྱིམ་དང་དཔུང་པར་བལྟས་ན་སྡོང་རྒན་ཡང་
རྩད་པ་དང་བཅས་འབལ་ལོས་ཡོང་སྙམ་པ་ཞིག་ཡོད། ད་དུང་ལཱ་ཤེན་ཧན་གྱིས་བཤད་པ་
ནང་ལྟར། ཨ་ཕའི་གནག་འོད་ཁྱུག་ཁྱུག་གི་མིག་འབྲས་དེ་གཉིས་ནི་བགྲད་པ་ཙམ་གྱིས་
ཀྱང་། “གདོན་འདྲེ་ཡིན་རུང་ཉྭ་འདར་བ” ཞིག་ཏུ་ཡོད། ཨ་ཕའི་གཟུགས་པོའི་མཐོ་ཚད་
ན་སྨིཙམ་ཡོད་ལ། ནམ་རྒྱུན་གསོལ་སྟོན་སོགས་འདུ་རར་ཕྱིན་ཚེ། ཉི་དགའ་མེ་ཏོག་ཉི་
འོད་ཀྱིས་བཀུག་པ་ལྟར་དེར་འདུས་ཀུན་གྱི་གདོང་པ་རང་དབང་མེད་པར་ཁོའི་ཕྱོགས་ལ་
འཁོར་ཏེ་ཡོང་། དེ་ལ་ཁོས་ངའོ་སྙམ་གྱིན་ཡོད་མེད་ངས་མི་ཤེས།
ཐ་ན་ཨ་ཕ་གཉིད་ལོག་སྟེ་ཡོད་དུས་ཀྱང་དོ་སྣང་མི་བྱ་ཐུ་མེད་ཀྱི་སྐྱེས་པ་ཞིག་ཡིན།
ངས་ཨམ་ཅོག་ནང་དུ་སྲང་བལ་རྡོག་པོ་རེ་བརྫངས་པས་མི་ཚད་མགོ་བོ་བལ་ཕྱར་གྱིས་
གཅུད་དེ་བསྡད་རུང་། ཨ་ཕའི་སྡུར་སྒྲ་ནི་འབར་གྱིན་པའི་རླངས་འཁོར་གྱི་གློག་མ་ཇི་
བཞིན་ལྡིར་སྒྲ་དང་བཅས་ངའི་རྣ་ནང་དུ་གསལ་ལྷང་ལྷང་འཁོར་ཡོང་། ཁྱོད་ཀྱིས་ངེད་
གཉིས་ཀྱི་ཁང་པའི་བར་ན་མགྲོན་བསུ་ཚོམས་ཁང་ཡོད་པ་མ་བརྗེད། ཨ་ཡ་མཚན། ཨ་མ་
ཁོ་དང་ལྷན་དུ་ཁང་པ་གཅིག་ཏུ་ཇི་ལྟར་གཉིད་པ་ཡིན་ནམ། གལ་སྲིད་ཨ་མ་འཚོ་ཞིང་
གཞེས་ཚེ། ངས་མོར་ད་དུང་འདི་འདྲའི་དྲི་བ་གང་མང་དྲིས་ན་འདོད།
1960ཡི་ལོ་རབས་དེའི་སྨད་ཙམ་སྟེ་ང་ཧ་ལམ་ལོ་ལྔ་དྲུག་ཅིག་ཡིན་དུས་དེར། ཨ་
ཕས་དྭ་ཕྲུག་སྙོར་ཁང་ཞིག་བཟོ་རྒྱུར་བློ་ཐག་བཅད། གཏམ་རྒྱུད་འདི་ནི་ལཱ་ཤེན་ཧན་གྱིས་
ང་ལ་བཤད་པ་ཡིན། ཁོས་ཨ་ཕར་ཨར་སྐྲུན་གྱི་ཉམས་མྱོང་དང་ལག་ལེན་ཅི་ཡང་མེད་མོད་
བཟོ་བཀོད་རི་མོ་ཁོ་རང་གིས་དཔར་བ་རེད་ཟེར། དེ་ལྟར་ཁོའི་ལག་རྩལ་ལ་ཡིད་མ་ཆེས་
ཏེ་མི་རྣམས་ཀྱིས་ཁྱོད་ཀྱིས་བླུན་རྟགས་མ་སྟོན། ཨར་ལས་མཁྱེན་པ་ཞིག་གདན་དྲངས་ན་
ཨེ་མི་དགའ་ཞེས་བཤོལ་འདེབས་གནང་། སྨོས་མ་དགོས་ཏེ་ཨ་ཕས་དེ་ཚོར་ཁ་ཡ་བྱས་མི་
འདུག དེ་ཚོས་ཨ་ཕའི་གཉའ་རེངས་ལ་མགོ་བོ་འཕྲེད་དུ་གཡུག་གིན་བུད་སོང་ཟེར། འོན་
ཀྱང་མཐའ་མཇུག་ཨ་ཕས་ཁ་བཤད་ལག་ལེན་དུ་བཏབ་སོང་བས། དེ་ཚོས་ཡང་བསྐྱར་
མགོ་བོ་འཕྲེད་དུ་གཡུག་གིན་སླེབ་ཡོང་། འོན་ཀྱང་ཐེངས་དེར་གུས་པ་བཀུར་སྟི་མཚོན་
པ་རེད། ཁོ་ཚོ་དངོས་གནས་ཨ་ཕའི་འཇོན་ཐང་ལ་ཧ་ལས་སོང་ཟེར། དྭ་ཕྲུག་སྙོར་ཁང་དེ་
ཐོག་ཁང་ཉིས་རྩེག་ཅན་ཞིག་ཡིན་ལ། ཁ་པུར་གཙང་པོའི་ལྷོ་འགྲམ་ཡ་ཏི་རྨེ་གྲོང་ཁུགས་
ལམ་ཆེན་གྱི་ལོགས་དེར་ཡོད། ཨ་ཕ་གཅིག་པུས་འགྲོ་གྲོན་ཡོངས་རྫོགས་ཁག་ཁུར་བྱས་
པ་རེད། ད་དུང་ལཱ་ཤེན་ཧན་གྱིས་བཤད་ན། བཟོ་བཀོད་པ་དང་། གློག་ཤེས་པ། སྦུག་ལམ་
བཟོ་མཁན། རྩིག་ལས་པ་སོགས་བཟོ་པ་ཡོད་ཚད་པོའི་ཕོགས་ཆ་ཚང་མ་ཨ་ཕ་གཅིག་
པུས་བཏང་བ་རེད་ཟེར། དེ་མིན་ཁོས་ད་དུང་འབྲེལ་ཡོད་དཔོན་རིགས་ཚོའི་ཁ་ནང་
ལའང “ཚིལ་རྡོག” རེ་བརྫངས་པ་རེད། ཁོས་དེ་ཚོའི “སྨ་ར་ནམ་རྒྱུན་སྣུམ་གྱིས་བྱུགས་
པ་ཡིན་ན” གཟོད་ལག་པ་ཆེན་པོ་དེས་གནམ་དགབ་མི་ཡོང་ཟེར་སྐད།
དྭ་ཕྲུག་སྙོར་ཁང་བཟོ་བར་ལོ་ངོ་གསུམ་སོང་། ཡོངས་སུ་འགྲུབ་པའི་ལོ་དེར་ང་ལོ་
བརྒྱད་ཡིན། དྭ་ཕྲུག་སྙོར་ཁང་མ་འགྲུབ་སྔོན་གྱི་ཉིན་མོ་དེར། ཨ་ཕས་ང་འཁྲིད་དེ་རྒྱལ་
ས་ཁ་པུར་བྱང་ངོས་དབྱིན་ལེ་འགའ་ཡི་མཚམས་ན་ཡོད་པའི་ཀལ་ཀ་མཚོ་མོར་སོང་།
ལམ་ལ་ཆས་ཁར་ཁོས་ཧཱ་སན་ཡང་བོས་ཤོག་ཟེར་རུང་། ངས་ཧཱ་སན་ཁོམ་གྱི་མི་འདུག་
ཅེས་རྫུན་ལབ། ཨ་ཕ་ནི་ང་གཅིག་པོར་དབང་ན་འོས། དེ་མིན་རྒྱུ་མཚན་གཞན་ཞིག་ཀྱང་
ཡོད་དེ། ཐེངས་ཤིག་ཧཱ་སན་ངེད་གཉིས་ཀྱིས་ཀལ་ཀ་མཚོ་འགྲམ་ནས་ཆུ་རྡོ་གསིར་དུས།
ཧཱ་སན་གྱི་ཆུ་རྡོས་མཚེའུ་ངོགས་ནས་ཐེངས་བརྒྱད་དགུ་ཞིག་ལ་མཆོང་ལྡིང་རྒྱག་གིན་
སོང་། དཔུང་ཤེད་ཅི་ཡོད་བཏོན་རུང་། ངའི་ཆུ་རྡོས་ཐེངས་ལྔ་དྲུག་ཙམ་ལ་མ་གཏོགས་
མཆོང་ལྡིང་རྒྱག་མ་ཐུབ་པར་ཆུ་ཞབས་སུ་ཐིམ་སོང་། ཨ་ཕ་སྐབས་དེར་ངེད་གཉིས་ཀྱི་གན་
དུ་ལངས་ཏེ་ཡོད་ལ། ཁོས་ལག་པ་བསྲིངས་ཏེ་ཧཱ་སན་གྱི་རྒྱབ་ལ་རྡེབ་རྡེབ་བྱེད། ཐ་ན་ཧཱ་
སན་གྱི་ཕྲག་པ་གཉིས་རང་གི་གྲུ་མོའི་ཁུགས་སུ་འཁྱུད་ཡོང་།
ཉིན་དེར་མཚོ་འགྲམ་དུ་ཟས་ཅོག་ཆུང་ཆུང་དེ་བཞག་ནས། གཞན་སུ་ཡང་མེད་
པར་ཨ་ཕ་ངེད་གཉིས་ཀྱིས་བྱ་སྒོང་ཆུ་བཙོས་མ། ད་དུང་སྙལ་བཟོས་ཧོང་ཀྭ་དང་བག་
ལེབ་ཤ་གཅུད་མ་སོགས་ཞིམ་མངར་ལྡན་པའི་རྒྱགས་ཕྱེ་བཟའ་བཞིན་སྤྲོ་སྐྱིད་ཀྱི་ཚ་ཕོག་
བཏང་། དྭངས་གཙང་མཚོ་མོ་གཡུ་ཡི་མེ་ལོང་འདྲ། ཉི་ཟེར་ཁྲོད་ན་རླབས་ཀྱི་མེ་ཏོག་འོད་
ཀྱི་ཚོམ་བུར་རྩེན། ནམ་རྒྱུན་རེས་གཟའ་པ་སངས་ཉིན་ལ་བསླེབས་ཐེངས་རེར། ཁྱིམ་ཚང་
གང་མང་མཚོ་འགྲམ་འདིར་ཡོང་སྟེ་གུང་གསེང་གཏོང་རྒྱུར་དགའ། འོན་ཀྱང་ཉིན་དེར་
གཟའ་པ་སངས་མིན་པས་ཨ་ཕ་ངེད་གཉིས་དང་། དེ་མིན་ཁ་སྤུ་དང་སྐྲ་ལོ་རིང་པོ་ཅན་གྱི་
གནས་སྐོར་པ་འགའ་མ་གཏོགས་སུ་ཡང་མི་མཐོང་། གོ་ཐོས་སུ་དེ་ཚོའི་མིང་ལ “ཧེ་ཕི་
ཧྲི” རུ་འབོད་སྐད། ཁོ་ཚོ་ཤན་ཁར་ཙོག་སྟེ་ལག་ཏུ་ཉ་འཛིན་གཟེར་དབྱུག་ཐོགས་ནས་
རྐང་པས་ཆུ་ནང་དུ་རྡེབ་ཀྱིན་ཅི་མི་སྙམ་པར་སྡོད། ངས་ཨ་ཕར་དེ་ཚོས་ཅིའི་ཕྱིར་སྐྲ་ལོ་
རིང་པོ་བསྐྱུར་བ་རེད་ཅེས་དྲིས་པར་ཁོས་སྣ་དགོད་ཙམ་བརྒྱབ་པ་ལས་ཅི་ཡང་མི་སྨྲ། ཁོས་
ཏག་ཏག་ཕྱི་ཉིན་བཤད་དགོས་པའི་ཚོགས་གཏམ་གྱི་ཕྱི་མོ་རྩེག་མ་དེར་ལྟ་བཞིན་འདུག
མཚམས་ལན་རེར་དེའི་ངོས་ལ་ཞ་སྨྱུག་གིས་རྟགས་མཆན་འདེབས། དེར་ངས་བྱ་སྒོང་
ཁམ་གང་ཟོས་རྗེས་ཨ་ཕར་སློབ་གྲྭའི་ནང་གི་ཞི་ལུ་ཞིག་གིས་སྒོང་ཤུན་ཁོག་ཏུ་སོང་ན་ཕྱིར་
གཅིན་ལམ་ནས་གཏང་དགོས་ཟེར་བ་བདེན་ནམ་ཞེས་དྲིས་རུང་། ཁོས་ཡང་བསྐྱར་སྣ་
དགོད་ཅིག་བརྒྱབ་པ་ལས་ང་ལ་ལན་ཅི་ཡང་མ་བྱིན།
ངས་བག་ལེབ་བཟའ་ཞོར་ཕྱོགས་ཕྱོགས་སུ་མིག་གཡེང་བྱས་ནས་བསྡད། ཕ་ཚད་
ཅིག་ནས་ཡུལ་སྐོར་པ་སྐྲ་སེར་དེས་རོགས་པའི་རྒྱབ་ལ་ཐལ་ལྕག་འགའ་གཞུས་ཏེ་གད་
མོ་ཤུགས་ཀྱིས་རྒྱག་ཞོར་ཅི་ཞིག་ལབ་ཀྱིན་འདུག ཁད་རིང་སའི་མཚོ་ཡི་ཕར་ཁ་ནས།
གཞུག་སྒམ་ཅན་གྱི་རླངས་འཁོར་ཞིག་དལ་ལྷོད་ལྷོད་རི་ལམ་གྱི་གུག་མཚམས་ནས་
དཀྱོགས་ཏེ་འགྲོ་ལ། མགོ་སྒམ་ཟུར་གྱི་མེ་ལོང་ལས་ཉི་འོད་གསལ་འཚེར་འཚེར་འཕྲོ།
“ངས་བལྟས་ན་ང་ལ་ཕལ་ཆེར་འབྲས་སྐྲན་བྱུང་འདུག” ངས་དེ་ལྟར་ལབ། རླུང་
ཟིམ་གྱིས་རྩོམ་ལྷེ་དེ་དག་ཕར་སློག་ཚུར་སློག་བྱེད། གདོང་པ་ཡར་བཏེགས་ཏེ་ཨ་ཕས་རང་
གིས་བུལ་ཆུ་ཁྱེར་ཤོག་ལ་ཐུངས་དང་ཟེར། ངའི་སེམས་ལ་རང་གིས་བསྒྲུབ་ཐུབ་པ་ཡང་
འཇིབ་འཁོར་གྱི་ཁྲེས་སྒམ་གློང་རྒྱུ་དེ་ཙམ་པོ་རེད་སྙམ།
ཕྱི་ཉིན། དྭ་ཕྲུག་སྙོར་ཁང་གི་སྒོ་ཁར་གྲ་སྒྲིག་བྱས་ཡོད་པའི་རྐུབ་ཁྲིའུའི་གྲངས་ཀ་
ལས་བརྒལ་བའི་མགྲོན་པོ་བསླེབས་བྱུང་། མཐར་མགྲོན་པོ་གང་མང་ཞིག་ལངས་བསྡད་དེ་
ཁང་གསར་གྱི་དགའ་སྟོན་ལ་ཞུགས་དགོས་བྱུང་། ཉིན་དེར་རླུང་ལྡང་གིན་ཡོད། ཨར་སྐྲུན་
གསར་བ་དེའི་མདུན་ཐད་དུ་སྟེགས་བུ་ཞིག་བརྒྱབ་སྟེ་ཨ་ཕ་དེའི་དབུས་སུ་བསྡད། ང་ཁོའི་
རྒྱབ་ལོགས་ཀྱི་རྐུབ་སྟེགས་སྟེང་བསྡད། ཉིན་དེར་ཨ་ཕས་ལུས་ལ་ནུབ་ལྭ་ལྗང་གུ་ཆ་ཚང་
ཞིག་དང་མགོ་ལ་ཚར་ཞྭ་ཞིག་གྱོན་ཡོད། གཏམ་བཤད་གནང་བཞིན་པའི་སྒང་ལ་ཏག་ཏག་
ཨ་ཕའི་མགོ་ཡི་ཚར་ཞྭ་རླུང་གིས་ཐང་ལ་ཅལ་སེར་གཡུགས་སོང་བས་ཚང་མ་ཆ་དིར་རེར་
བགད། ཨ་ཕས་ང་ལ་ཚར་ཞྭ་ཡར་བསྒྲུག་ཤོག་ཅེས་པའི་མིག་བརྡ་རྒྱག དེ་ལ་ང་ཧ་ཅང་
དགའ་པོ་བྱུང་། དེའི་རྒྱུ་མཚན་ནི། དོན་འདིས་མི་རྣམས་ལ་ཁོ་ནི་ངའི་ཨ་ཕ་ཡིན་པ་ཤེས་
སུ་འཇུག ཁོ་ནི་ངའི་ཕ་རྒན་ཡིན་པ་མཐོང་དུ་འཇུག ཁ་ཕར་འཁོར་ཏེ་ཨ་ཕས་སྐད་སྦུག་
ལས་ཀུ་རེའི་ངག་སྟབས་ནས། ཁོའི་ཁང་གསར་དེ་ཁོའི་ཞྭ་མོ་ལས་བརྟན་པོ་ཞིག་ཡོང་བར་
སྨོན་ཞེས་ལབ་པར་ཡང་བསྐྱར་ཚང་མ་ཆ་དིར་རེར་བགད། ཨ་ཕའི་གཏམ་བཤད་མཇུག་
རྫོགས་རྗེས་དེར་ཡོད་ཚང་མས་ཀི་བསྭོ་སྒྲོག་གིན་ཡར་ལངས་བྱུང་། ཐལ་མོའི་རྡེབ་སྒྲ་ཡུན་
རིང་ཚོགས་རར་སྐྱོམ། དེར་མཐུད་སྐུ་མགྲོན་རེ་རེས་ཨ་ཕར་ལག་འཇུ་གཏོང་། ལ་ལས་ང་
ལའང་ལག་འཇུ་བཏང་བྱུང་། སྐབས་དེའི་སྤྲོ་སྣང་ནི་བརྗེད་ཐབས་མེད་པ་ཞིག་རེད། ཨ་ཕ་
ངའི་གཟི་བརྗིད་དུ་གྱུར་སོང་། ཨ་ཕས་ངེད་ཕ་བུ་གཉིས་ཀའི་ངོ་སོ་དགུང་ལ་བསྟད་སོང་།
ཨ་ཕའི་བྱ་གཞག་དར་ཞིང་རྒྱས་རུང་གཞན་པས་ལྐོག་ནས་ཁོར་ངན་བཤད་བརྒྱབ་
མྱོང་། ཁོ་ཚོས་མཛངས་མདོག་ཁ་པོས་ཨ་ཕར་ཚོང་གི་ཤེས་རབ་མེད་པས་སྤོ་བོ་ལྟར་ཆེད་
མངགས་ཁྲིམས་ལུགས་ལ་ཞིབ་འཇུག་བྱས་ན་དགའ་ཟེར། ཁོ་ཚོའི་བསམ་ཚུལ་དེ་ནོར་
ཡོད་པ་ར་སྤྲོད་ཕྱིར། ཨ་ཕས་ཚོང་ཁེ་འཇོན་པོར་གཉེར་བས་མི་ཚད་མཐར་ཁ་པུར་གྱི་ཁེ་
པ་ཕུལ་བྱུང་གི་གྲལ་དུ་ཚུད། དེའི་ཕྱིས་སུ་ཨ་ཕ་དང་ལཱ་ཤེན་ཧན་གཉིས་ཀྱིས་དངུལ་ལོའི་
གཏེར་སྒོ་ཕྱེ་འདྲའི་ས་གདན་ཕྱིར་འཚོང་བཟོ་གྲྭ་གཅིག སྨན་འཚོང་ཁང་གཉིས། ད་དུང་
ཟ་ཁང་གཅིག་བཅས་གསར་འཛུགས་གནང་སྟེ་ཚོང་གཉེར་རྒྱ་ཆེན་པོ་བྱས།
སྐབས་དེར་ཅོལ་ཆུང་ལ་ལས་ཡིན་མདོག་ཁ་པོའི་ངང་། ཁོ་རྒྱལ་པོ་ཚང་གི་གདུང་
རྒྱུད་དུ་འགྱུར་ཐབས་མེད་པས་ཁོ་ལ་གཉེན་དོན་ཡག་པོ་ཞིག་ཡོད་མི་སྲིད་ཅེས་ཡང་
བསྐྱར་ཨ་ཕར་ངན་སྨོད་བྱས། འོན་ཀྱང་རིང་པོ་མ་ལོན་པར་ཨ་ཕས་ངའི་ཨ་མ་སྟེ་སའོ་
ཧྥེ་ཡ་ཨ་ཁ་ལ་རྨེ་བག་མར་བསུས་པ་རེད། དེ་ཡང་ངའི་ཨ་མར་སློབ་གསོ་ལེགས་པོ་ཐོབ་
མྱོང་ཡོད་པར་མ་ཟད། གཞུང་རྒྱུད་ནས་གཟུགས་བྱད་སོགས་གང་ཅིའི་ཆ་ནས་ཁ་པུར་
གྱི་མཛངས་མའི་གྲས་སུ་བགྲང་ཆོག་ཆོག་ཏུ་ཡོད། མོས་སློབ་ཆེན་ནང་ཧྥར་སེ་སྐད་ཀྱི་
གནའ་གཞུང་རྩོམ་རིག་འཁྲིད་ཀྱི་ཡོད། མ་ཟད་མོའི་མེས་པོ་གོང་མ་དག་དངོས་འབྲེལ་
རྒྱལ་པོ་ཚང་གི་ཉེ་ཚན་དུ་གཏོགས། འདི་ལ་ཨ་ཕ་ཤིན་ཏུ་མགུ། ནམ་རྒྱུན་ཁོས་རང་ཉིད་ལ་
ཡིད་གཉིས་བྱེད་མཁན་ཚོའི་སྔུན་ནས་བསམ་བཞིན་ཨ་མར “ངའི་ལྕམ་སྲས་མོ” ཞེས་
འབོད་རྒྱུ་རེད། དེ་ལྟར་ཨ་ཕས་རང་སྣང་གང་དྲན་སྒོས་རང་གི་ཉེ་འཁྲིས་ཀྱི་འཇིག་རྟེན་ལ་
བཟོ་བཅོས་གཏོང་། འོན་ཀྱང་མངོན་གསལ་མདུན་ན་ཡོད་མཁན་ང་དེའི་ནང་མི་གཏོགས།
ཡང་དེའི་གནད་དམ་པ་བཤད་ན། ཨ་ཕའི་མིག་ནང་གི་འཇིག་རྟེན་ལ་དཀར་པོ་དང་ནག་
པོ་གཉིས་ལས་ཡོད་པ་མ་རེད། ཅི་ཞིག་དཀར་པོ་དང་གང་ཞིག་ནག་པོར་གཏོགས་དགོས་པ་
ཡང་རྦད་དེ་ཁོའི་ཁ་ཐོག་ཏུ་གཞག་རྒྱུ་ལས་འོས་མེད། ཁོ་ཏག་ཏག་དེ་འདྲའི་མི་ཞིག་ཡིན།
ཁྱོད་ཁོ་ལ་དགའ་པོ་ཡོད་ཕྱིན་ཁོ་ལ་ཞེད་སྣང་ཡང་ཡོང་། མཐའ་ན་ཁོ་ལ་སྡང་སེམས་ཤིག་
ཀྱང་སྐྱེ་སྲིད།
ང་སློབ་རིམ་ལྔ་པ་ཡིན་དུས། དབྱི་སི་ལན་གྱི་སློབ་ཚན་ཁྲིད་མཁན་རྨོ་ལཱའི་མིང་
ལ་ཧྥ་ཤེ་ལཱ་རུ་འབོད། ཁོའི་གཟུགས་པོ་ལྟིག་ཅིང་རྒྱགས། གདོང་ཡོངས་སྲིན་རྨས་ཁེབས།
སྐད་ནི་འགག་ཅིང་འཛེར། ཁོས་ང་ཚོར་གནམ་སྦྱིནགྱི་ཕན་ཡོན་དང་གུས་ཕྱག་འཚལ་
ལུགས་བསླབས། དེ་མིན་ཉིན་རེའི་ཕྱག་ཐེངས་ལྔ་པོའི་ཆོ་གརྙོག་འཛིང་ཅན་དེ་དག་
འཁྲིད་ལ། 《ཁུ་རན་གསུང་རབ》ཀྱང་ང་ཚོར་བློར་སྐྱོར་དུ་འཇུག ཡང་ཁོས་ཆོས་ཡིག་དེ་
དག་ལ་གཏན་ནས་ལོ་ཙཱ་མི་བྱེད། རྒྱུན་པར་ནན་ལྕག་འདེབས་ས་གཅིག་ནི —ལན་
རེར་སྨྱུག་ཕྲན་ཞིག་ཀྱང་ལག་ཏུ་ཐོགས་ཏེ —ང་ཚོས་ཅིས་ཀྱང་ཨ་རབ་ཀྱི་ཡིག་འབྲུ་
དེ་དག་གསལ་དག་སྙན་གསུམ་དུ་བཀླགས་ཏེ་མཆོག་བདག་ཨན་ལཱར་གསལ་ལྷང་ལྷང་
ཐོས་སུ་འཇུག་དགོས་ཟེར། ཉིན་ཞིག་ཁོས། དབྱི་སི་ལན་ཆོས་ལུགས་ཀྱི་སྡོམ་ཁྲིམས་ལྟར་།
ན་ཆང་རག་བཏུང་བ་ལས་ཐུ་བའི་ཉེས་པ་མེད་ཅིང་། དུས་མཐའི་ཁྲིམས་ཆད་ཀྱི་ཉིན་
མོར་ལྟས་ངན་བཟི་བོ་དེ་ཚོར་ཉེས་ཆད་ལྕི་མོ་གཅད་ངེས་རེད་ཟེར། འོན་ཀྱང་དེ་དུས་ཁ་
པུར་ན་ཆང་རག་བསྟེན་མཁན་ག་ས་གང་དུ་ཡོད་རུང་། དེ་ལ་བག་མི་ཚ་བར་སུན་འབྱིན་
བྱེད་མཁན་སུ་ཡང་མེད། ཡང་གཅིག་བཤད་ན། ཕོར་བ་འགའ་རེ་མཉེས་དག་གནང་རྒྱུར་
དགའ་བའི་ཨ་ཧྥུ་ཧན་པ་ཚོས་ལྐོག་ནས་མ་གཏོགས། མི་མང་ཚོགས་སར་གཏན་ནས་མྱོས་
ཁུ་ཞིག་བཏུང་མི་སྤོབས། དུས་དེར་མི་རྣམས་ཀྱིས་ཆང་ལ “སྨན” ཞེས་འབོད་ཅིང་།
ཆེད་མངགས “སྨན་ཁང” ནས་བདེ་བླག་ངང་ཉོ་ཐུབ། ཁོ་ཚོས་སེམས་ཆུང་ངང “སྨན” དེ་
ཤོག་ཁུག་ཁམ་ནག་ཏུ་འཇུག་ལ། ཡང་གཞན་གྱིས་མཐོང་དུ་དོགས་ནས་ཤོག་ཁུག་གི་ཁ་
དམ་པོར་བསུམས་ཏེ་འགྲོ། འོན་ཀྱང་ལན་རེར་མ་བསམས་ས་ནས་ལམ་སྐབས་གཞན་གྱིས་
ལྐོག་མིག་གིས་འཛུར་ཏེ་བལྟས་ཡོང་། དེའི་རྒྱུ་མཚན་ནི་ཚོང་ཁང་དེ་དག་གིས་གཏོར་མ་
ག་རེ་འཚོང་གིན་ཡོད་པ་མང་ཆེ་བས་ཤེས་ཏེ་ཡོད།
ཉིས་ཐོག་གི་ཨ་ཕའི་དཔེ་ཁང——ཐ་མག་འཐེན་ཁང—དེ་རུ། ངས་རྨོ་ལཱ་ཧྥ་ཤེ་
ལཱས་སློབ་ཐུན་སྐབས་ལབ་པའི་སྐད་ཆ་དག་ཨ་ཕར་བཤད། ཨ་ཕ་ཁོ་རང་གིས་བཟོས་པའི་
ཁང་ཟུར་གྱི་ཅོག་སྟེགས་དེའི་འཁྲིས་སུ་ཕྱིན་སོང་། དེ་གར་བེ་སིལ་ཀེ་ཕོར་བ་གང་བླུགས་
ནས་ང་ལ་ཉན་ཞོར་མགོ་བོ་ལྡེམ་གྱིན་ཚོད་ཚོད་ལ་ཕོར་བ་ལས་འཇིབ་བཙགས་རེ་བྱེད་
ཅིང་། དེའི་འཕྲོར་ཀོ་བའི་འབོལ་ཁྲིར་སྡོད་ཅིང་ཆང་ཕོར་ཅོག་སྒམ་སྟེང་བཞག་རྗེས་ང་
འུབས་བཏབ་ནས་ཁོའི་པུས་མགོར་འཛིན། དུས་དེར་ངའི་སྣང་བ་ཞིག་ལ་རང་ཉིད་སྡོང་
བོའི་ཡལ་ག་ཆེན་པོ་ཆ་གཅིག་གི་སྟེང་དུ་བསྡད་བྱུང་བ་དང་འདྲ། དེར་ཨ་ཕས་སྣ་བུག་ཏུ་
དབུགས་རིང་ཞིག་རྔུབ་ཅིང་། ཡང་ཕྱིར་འབྱིན་ཡོང་། དབུགས་འགྱུ་དེ་དག “སིར་སིར་
སིར” ཁོའི་ཁ་སྤུ་བརྒྱུད་དེ་རྒྱུ། ཕར་བལྟས་ན་ནམ་ཡང་མཚམས་འཇོག་མེད་པ་དང་འདྲ།
ད་ལྟ། ང་ཁོའི་མགྲིན་པར་འཁྱུད་དགོས་སམ་ཡང་ན་སྐྲག་མ་སྔངས་ལ་ཁོའི་པུས་མགོ་ནས་
མར་ཤུད་དགོས། ང་སོམ་ཉིར་ཚུད་སོང་།
“སློབ་གྲྭའི་ནང་ཁྲིད་པ་དེ་དག་དང་། འཚོ་བའི་ཁྲོད་ཀྱི་ཤེས་བྱས་ཁྱོད་མགོ་འཐོམ་
དུ་བཅུག་ཡོད་པ་ངས་ཤེས་ཡོད།” ཁོའི་བབ་རླིང་དང་ལྡན་པའི་སྐད་གདངས་ལས་དེ་ལྟར་
གྲག་ཡོང་།
“ཨ་ཕ། གལ་ཏེ་ཁོས་ལབ་པ་བདེན་ཚེ་ཁྱོད་ཉེས་ཅན་ཞིག་ཏུ་གྱུར་མེད་དམ། ”
“ཨུམ།” ཨ་ཕས་ཁ་ནང་གི་འཁྱགས་རྡོག་ཧྲུག་གེར་བལྡད་དེ། “ཁྱོད་ཀྱིས་རང་གི་
ཨ་ཕས་ཉེས་པ་ཞེས་པ་དེ་ལ་ལྟ་ཚུལ་ག་འདྲ་བཟུང་ཡོད་པ་ཤེས་ན་འདོད་དམ” ཟེར།
“ཤེས་ན་འདོད།”
“འོ་ན་ངས་ཁྱོད་ལ་ལབ་ཡོང་།” ཨ་ཕས་བཤད་དོན། “འོན་ཀྱང་ཐོག་མར་ཁྱོད་
ཀྱིས་དོན་བྱ་ཞིག་ཤེས་དགོས། ཨ་མེར། སྨ་ར་སྟུག་པོ་ཅན་གྱི་གླེན་པ་ལུག་མགོ་དེ་ཚོས་ཁྱོད་
ལ་རིན་ཐང་ཅན་གྱི་ཤེས་བྱ་ཅི་ཡང་འཁྲིད་མི་ཡོང་།”
“ཁྱོད་ཀྱིས་རྨོ་ལཱ་ཧྥ་ཤེ་ལཱ་ཟེར་བ་ཡིན་ནམ།”
ཨ་ཕས་ཆང་ཕོར་ཡར་ལ་བཏེགས། ནང་གི་འཁྱགས་ཧྲུག “སིལ་སིལ” གྲག “ངས་
ཁོ་ཚོ་ཚང་མར་ཟེར་བ་ཡིན། ཡིན་མདོག་ཁ་པོ་བྱེད་མཁན་སྤྲེལ་རྒན་དེ་ཚོ། དེ་ཚོའི་སྨ་
རའི་ནང་ལ་གཅིན་རྒྱངས་བྱས་ན་རེད།”
ང་ལ་དགོད་ཁ “ཁག་ཁག” ཤོར། ལར་སྤྲེལ་རྒན་དེ་ཡིན་མདོག་ཁ་པོ་བྱེད་མཁན་
ཞིག་ཡིན་ན་ཆོག་ལ་མིན་ནའང་ཆོག གང་ལྟར་ཨ་ཕས་སྤྲེལ་རྒན་ཞིག་གི་ཁ་སྤུའི་ནང་ལ་
གཅིན་པ་སྟོར་བའི་ཚུགས་ཀ་དེ་ནི་ཅི་འདྲའི་དགོད་བྲོ་བའི་རྣམ་པ་ཞིག་རེད་ཨང་།
“མཛུབ་མོས་ཕྲེང་བ་འདྲེན་རྒྱུ་དང་། ཧ་གོ་རྒྱུ་མེད་པའི་ཆོས་ཡིག་དེ་ཚོ་ཟློ་རྒྱུ་
ལས། ཁོ་ཚོས་ཅི་ཡང་མི་ཤེས།” ཨ་ཕས་ཆང་ཁམ་གང་བླངས་ནས། “གལ་སྲིད་ཨ་ཧྥུ་
ཧན་དེ་ཚོའི་ལག་ཏུ་ཚུད་པ་ཡིན་ན། ང་ཚོ་ཚང་མ་མཆོག་བདག་འབའ་ཞིག་ལ་རེ་དགོས་
ཡོད'' ཟེར།
“འོན་ཀྱང་རྨོ་ལཱ་ཧྥ་ཤེ་ལཱ་མི་ཡག་པོ་ཞིག་རེད།" དགོད་ཁ་བསྲན་ཏེ་ངས་དེ་ལྟར་བཤད།
“ཇིང་གིར་རྒྱལ་པོའང་ཧ་ཅང་ཡག་པོ་མ་རེད་དམ།” ཨ་ཕས། “ད་ཆོག་པར་གྱིས།
འདི་མི་གླེང་བར་བྱ། ཁྱོད་ཀྱིས་ང་ལ་ནག་ཉེས་ཀྱི་ལྟ་ཚུལ་དྲིས་པ་མིན་ནམ། དེའི་ལན་ངས་
ཁྱོད་ལ་ལབ་ཡོང་། ཁྱོད་ཀྱིས་ཉན་གྱིན་ཡོད་དམ" ཟེར།
“ཡོད་ལགས” ཞེས་ངས་ཁ་འཚུམ་སྟེ་མཆུ་འདབ་དམ་དུ་སྦྱར་རུང་། གད་མོའི་
སྒྲ “ཧིར་ཧིར་ཧིར” སྣ་བུག་ནས་ཐལ་ཏེ “ཁག་ཁག” ཅེས་ཡང་བསྐྱར་གད་མོ་ཤོར།
ཨ་ཕས་བརྟན་ལྷིང་གི་མིག་ཟུང་གིས་ངའི་མིག་ནང་དུ་བལྟས་ཏེ་བསྡད། ཏན་ཏན་
འདི་ཙམ་པོས་ངའི་དགོད་ཁ་ཅམ་གྱིས་ཆད། “ངས་བརྗོད་འདོད་པ་ནི། སྐྱེས་པ་སྐྱེས་པར་
འཕྲད་པ་ནང་བཞིན་ངས་ཁྱོད་དང་ཁ་བརྡ་རེ་བྱེད་བསམས། ཁྱོད་ཀྱིས་དེ་ལྟར་ནུས་སམ།”
“ནུས་ལགས། ངའི་སྙིང་ཉེ་བའི་ཨ་ཕ།” ངས་སྐད་དམའ་མོས་དེ་ལྟར་ལབ། ཐེངས་
གཅིག་མིན་པར། ཨ་ཕའི་ངག་ནས་ཡིག་འབྲུ་འགའ་འདི་ལྟར་ཐོན་པས་ཀྱང་ང་ལ་ཟུག་རྔུ་
བསྐྱེད་ཡོང་། དེ་ནི་ཅི་འདྲའི་ངོ་མཚར་བ་ཞིག་རེད་ཨང་། དེ་ལྟར་ངེད་ཕ་བུ་གཉིས་ལ་ཧ་
ཅང་སྐྱིད་པའི་དུས་སྐབས་ཐུང་ངུ་ཞིག་ཐོབ་མྱོང་། ནམ་རྒྱུན་ཨ་ཕས་ང་ལ་སྐད་ཆ་བཤད་
ཐེངས་ཧ་ཅང་ཉུང་། ང་པུས་མགོར་འུབས་འདེབས་རྒྱུ་མ་བཤད་དང་། འོན་ཀྱང་གླེན་ཕྲུག་
ངས་ཏན་ཏན་དུས་ཚོད་ཡག་པོ་དེ་ཆུད་ཟོས་སུ་བཏང་སོང་།
“ཡག་བྱུང་།” ཨ་ཕའི་མིག་ཟུང་སྔར་ལྟར་ཐེ་ཚོམ་གྱི་མདངས་ན་མཆིས། “རྨོ་ལཱ་
དེས་ཁྱོད་ཚོར་ཅི་ཞིག་ལབ་རུང་། ས་སྟེང་འདིའི་ཉེས་པ་ལ་སྣ་ཁ་གཅིག་མ་གཏོགས་ཡོད་
པ་མ་རེད། སྣ་ཁ་གཅིག དེ་ནི་རྐུ་འཕྲོག་རེད། ཉེས་པ་གཞན་དག་ནི་རྐུ་འཕྲོག་གི་འགྱུར་
ལུགས་སྣ་ཚོགས་རེད། དེ་ཁྱོད་ཀྱིས་ཧ་གོ་བྱུང་ངམ།”
“གོ་ཡི་མི་འདུག སྙིང་ཉེ་བའི་ཨ་ཕ།” ངས་དྲང་མོར་ལན་བཏབ། ངས་རང་གིས་
དེའི་ཧ་གོ་སྟེ་ཡང་བསྐྱར་ཨ་ཕར་ཡི་ཆད་མ་བཟོས་ན་ཅི་མ་རུང་སྙམ།
ཨ་ཕས་སུན་སྣང་དང་བཅས་དངན་པ་ཞིག་འབྱིན། ངའི་སེམས་ལ་ཡང་བསྐྱར་ཟུག་
རྔུ་དེ་འཁོར། དེའི་རྒྱུ་མཚན་བཤད་ན། ང་རང་ཉིད་རིག་རྟུལ་ཞིག་ཡིན་པ་མ་གཏོགས། ཨ་
ཕ་མ་གཞི་ནས་ངང་ཐུང་ཧར་ཧུར་ཞིག་མིན་པས་སོ། །ཕྱིས་སུ་ཨ་ཕ་ནམ་རྒྱུན་ས་མ་རུབ་ན་
ཁྱིམ་དུ་མི་ལོག་པས་ང་གཅིག་པུས་ནུབ་འཚལ་བཏུང་དགོས། དེ་ལྟའི་མཚན་མོ་རེ་རེ་ངས་
ད་ལྟའང་གསལ་པོར་དྲན་སོས་ཐུབ། ངས་ནམ་རྒྱུན་ཨ་ལི་ལ “ཨ་ཕ་ག་པར་ཆས་སོང་། ཁོ་
ག་ཚོད་ཕྱིར་ལོག་རྒྱུ་རེད” ཅེས་དྲིས་པ་ཡིན། ལར་ཨར་པོའི་ལས་རའི་ནང་གི་ཨ་ཕས་
ཤིང་ཆས་ལ་ལྟ་ཙམ། རྡོ་རྩིག་ལ་བརྟག་ཙམ་སོགས་ལས་ཀའི་བབ་ན་ཡོད་པ་ངས་ཤེས་ཏེ་
ཡོད། གཅིག་བྱས་ན་དེ་ལའང་ངང་རིང་དང་བཟོད་སེམས་མི་དགོས་སམ། འོན་ཀྱང་བར་
སྐབས་ཤིག་རིང་ང་ཁོས་བཟོས་པའི་དྭ་ཕྲུག་སྙོར་ཁང་ནང་གི་བྱིས་པ་ཚོར་སྡང་པོ་བྱུང་།
མཚམས་ལན་རེར་ངའི་སེམས་བྱུང་ཕྱིན་ཅི་ལོག་ཏུ་སོང་སྟེ། དེ་ཚོ་ཅིའི་ཕྱིར་སོ་སོའི་ཕ་མ་
དང་མཉམ་དུ་མ་ཤི་བ་ཡིན་ནམ་སྙམ་ཡོང་།
“ཁྱོད་ཀྱིས་མི་ཞིག་བསད་ཕྱིན། ཚེ་སྲོག་གཅིག་བརྐུས་པ་རེད། ཁྱོད་ཀྱིས་ཁོའི་ཁྱིམ་
ཐབ་དེའི་སྐྱེས་མ་ཞིག་ཡིན་པའི་ཁེ་དབང་བརྐུས་པ་རེད། མོའི་བྱིས་པ་ཚོའི་ཨ་ཕ་ཕྲོགས་
པ་རེད། ཁྱོད་ཀྱིས་རྫུན་ལབ་ཕྱིན། གཞན་གྱིས་དོན་དངོས་ཤེས་རྟོགས་བྱ་ཆོག་པའི་ཁེ་
དབང་བརྐུས་པ་རེད། ཁྱོད་ཀྱིས་གཡོ་ཁྲམ་བྱས་ཕྱིན། འདྲ་མཉམ་གྱི་ཁེ་དབང་བརྐུས་པ་
རེད། ད་ཁྱོད་ཀྱིས་ཧ་གོ་བྱུང་ངམ” ཞེས་ཨ་ཕས་ང་ལ་བལྟས་ཏེ་སྡོད།
དེ་ངས་ཧ་གོ ཨ་ཕ་ལོ་དྲུག་ཡིན་པའི་ལོ་དེར། ཆོམ་རྐུན་དེ་ནམ་སྨད་སྤོ་བོའི་ཁང་པའི་
ནང་འཇབ་འོང་དུས། ངའི་སྤོ་བོ——སྐྱེ་བོ་ཁྲི་སྟོང་གི་གོང་བཀུར་ཐོབ་ཡོད་པའི་ཁྲིམས་
དཔོན་དེས་ཚོར། འོན་ཀྱང་བསམ་དབང་གསག་ལོང་མེད་པར་མ་རུངས་དེས་རྣོ་གྲི་བསྐོར་
ཐེངས་གཅིག་གིས་སྤོ་བོའི་མགྲིན་པ་བཅད་ནས་སྲོག་དབུགས་སྐད་ཅིག་ཉིད་ལ་ཕྲོགས་
སོང་བ་རེད། ངའི་ཨ་ཕའི་ཕ་རྒན་གྱི་ཚེ་སྲོག་ཕྲོགས་སོང་བ་རེད། ཕྱི་ཉིན་སྔ་དྲོར། ཡུལ་
དེའི་སྡོད་དམངས་ཚོས་ལག་དམར་དེ་ཟིན་སོང་། ཁོན་ཏེ་ཙིའི"མི་ལྡོམ་ཞིག་ཡིན་པ་རྩད་
ཆོད། ཉིན་གུང་ཕྱི་ཡོལ་གྱི་གསོལ་འདེབས་ཆོ་ག་མ་བརྩམས་སྔོན་ཙམ་ལ་སྡོང་མགོ་ཞིག་
ཏུ་སྒག་གསོད་ལ་བཏང་འདུག འདི་དག་ང་ལ་བཤད་མཁན་ཨ་ཕ་མིན་པར་ལཱ་ཤེན་ཧན་
ཡིན། དེ་ལྟར་ངས་ཏན་ཏན་གཞན་གྱི་ཁ་ནས་ཨ་ཕའི་འདས་དོན་ཐོས་ཀྱི་ཡོད།
“ཆོམ་རྐུན་ལས་ངན་པའི་ཉེས་པ་རྒུ་འཛོམ་གྱི་བྱེད་གཏེ་ཡོད་པ་མ་རེད། ཨ་མེར།”
ཨ་ཕས་མུ་མཐུད་དུ། “གལ་ཏེ་སུ་ཞིག་གིས་མ་བྱིན་ལེན་པར་བྱས་ན། དེ་ཚེ་སྲོག་ཅིག་
ཡིན་ན་ཆོག་ལ་རྣངས་བག་ཅིག་ཡིན་ཡང་ཆོག ངས་ཁྱད་མེད་སྒོས་དེ་ལ་མཆིལ་ཞགས་
སྟོར་ཡོང་། ང་སྲང་ལམ་ནས་དེ་འདྲའི་མི་ཞིག་དང་ཕྲད་པ་ཡིན་ན། ཨན་ལཱས་ཀྱང་ཁོ་སྐྱོབ་
ཐབས་མེད། ཁྱོད་ཀྱིས་ཧ་གོ་བྱུང་ངམ” ཟེར།
ཨ་ཕས་ཆོམ་རྐུན་ལ་ཁ་ཁོག་གཉིས་ནས་ཚ་རྡུང་བྱེད་པ་འདི་མཐོང་དུས་ང་ཞོགས་
འུར་ལངས་ལ་ཞེད་སྣང་ཡོང་བ་ཞིག་ཀྱང་རེད། “ངས་ཧ་གོ་ཡོད། ཨ་ཕ།”
“གལ་སྲིད་ཨན་ལཱ་སྐད་པ་ཞིག་ཡོད་ན། ཁོ་ནི་དོ་གལ་ལྷག་པར་ཆེ་བའི་ལས་ཀ་
གཞན་སྒྲུབ་མཁན་ཞིག་ཡིན་པ་མ་གཏོགས། ངས་ཆང་རག་བཙན་པོ་བཏུང་མིན་ལ་ལྟ་
རྟོག་བྱེད་མཁན་ཞིག་མིན་པར་སྨོན། ཡ་ད་རེད། མར་བོབས། ཉེས་པའི་སྐོར་གྱི་ལྟ་ཚུལ་
འདི་འདྲའི་མང་པོ་ཞིག་ལབ་སྟེ་ངའི་ཁ་ལྕེ་ཡང་སྲད་འདུག”
ཅོག་སྟེགས་ལས་ཕོར་བ་ཆང་གིས་བཀང་བཞིན་པའི་ཨ་ཕར་བལྟས་ཏེ་ངའི་སེམས་
ལ་ངེད་གཉིས་ཀྱིས་སླར་ཡང་འདི་ལྟར་གླེང་མོལ་བྱེད་པའི་དུས་ཚོད་ནི་ནམ་ཞིག་ཡིན་
ནམ་སྙམ། དེ་ལ་རྒྱུ་མཚན་ཡོད་དེ། ངའི་སེམས་ལ་ནམ་རྒྱུན་ཨ་ཕས་ངའི་སྟེང་ལ་འཁོན་
སེམས་བཟུང་སྟེ་ཡོད་སྙམ། དེ་ཡང་ཅི་ལ་མིན་ཏེ། ངས་ཏན་ཏན་ཁོའི་སྙིང་ལྟར་བརྩེ་བའི་
ཆུང་མ་བསད་སོང་བ་རེད། ཁོའི་ལྕམ་སྲས་མོ་བསད་སོང་བ་མིན་ནམ། ད་ནི་ངས་རང་གི་
ནུས་ཚོད་ཀྱིས་བསྒྲུབ་དགོས་པ་ནི། མ་མཐའ་ཡང་ཁོ་དང་འདྲ་ཙམ་ཡོང་མིན་ལ་འབད་རྒྱུ་
དེ་རང་རེད། འོན་ཀྱང་ང་ཁོ་དང་འདྲ་པོ་ཞིག་ཏུ་ཆགས་ཐུབ་ས་མ་རེད། ཅུང་ཙམ་ཡང་།
སློབ་ཐུན་སྐབས། ང་ཚོར་ནམ་རྒྱུན་ཚིག་རྐང་གི་སྔ་ཕྱི་མཐུད་པར་བྱེད་པའི་རྩེད་མོ་
ཞིག་རྩེ་རྒྱུ་ཡོད། དེ་ལ་སྙན་ཚིག་འགྲན་སྡུར་ཡང་འབོད། ཧྥར་སེ་སྐད་ཡིག་དགེ་རྒན་གྱིས་
དེའི་མདོ་འཛིན། རྩེད་མོ་དེའི་ཁྲོད་བརྩི་དགོས་པའི་སྒྲིག་ལམ་གཙོ་བོ་ནི། འགྲན་སློང་
མཁན་དེས་སྙན་ཚིག་རྐང་གཅིག་བློར་བཏོན་མ་ཐག འགྲན་ཡར་ལང་མཁན་དེས་སྐར་
ཆ་དྲུག་གི་ནང་དུ་སྙན་ཚིག་ཅིག་བློར་བསྐྱོར་དགོས་ལ། གཙོ་བོ་ནི་ཁོས་བློར་བསྐྱོར་པའི་
སྙན་ཚིག་གི་ཡི་གེ་ཐོག་མ་དེ་འགྲན་སློང་མཁན་དེས་བཏོན་པའི་སྙན་ཚིག་གི་ཡིག་འབྲུ་
ཐ་མ་དང་ཆ་འདྲ་བ་ཡིན་དགོས། རྩེད་མོ་དེའི་སྐབས་འཛིན་གྲྭའི་ནང་སློབ་གྲོགས་སུ་ཡིན་
རུང་ང་དང་ཚན་པ་བསྡེབ་རྒྱུར་མོས། དེའི་རྒྱུ་མཚན་ནི། དེ་དུས་ལོ་བཅུ་གཅིག་ཡིན་པའི་
ངས་ཀ་ཡ་རྨོ"དང་ཧ་ཧྥེ་ཙིའི་སྙན་ངག་བཅུ་ཕྲག་འགའ་བློར་
བསྐྱོར་ཐུབ། ད་དུང་ལུའུ་རྨིའི་སྐད་གྲགས་ཅན་གྱི་གཏམ་རྒྱུད་སྙན་ངག《མ་སི་ན་
ཝེ》ཡང་གྱེར་ཐུབ། ཐེངས་ཤིག་ང་འཛིན་གྲྭ་ཡོངས་ཀྱི་འཐུས་ཚབ་པའི་
མིང་ཐོག་ནས་འགྲན་སྡུར་ལ་ཞུགས་པར་མ་ཟད་རྣམ་པར་རྒྱལ་མྱོང་། དགོང་མོ་དེར་ངས་
གཏམ་སྙན་དེ་ཨ་ཕར་ལབ་རུང་། ཁོས་ཏན་ཏན་མགོ་བོ་ལྡེམ་ཙམ་བྱས་རྗེས་ཆིག་ལབ་རྒྱག་
པ་ལྟར “འགྲིག་འདུག” ཟེར།
ནམ་རྒྱུན་གདོང་པ་ནག་རོག་གེར་སྡོད་མཁན་ཨ་ཕ་དགའ་རུ་འཇུག་ཕྱིར། ངས་ཨ་
མའི་ཤུལ་བཞག་དཔེ་དེབ་དག་ཧུར་ཐག་སྒོས་བཀླགས་པ་ཡིན། དེ་རུ་ལུའུ་རྨི་དང་། ཧ་ཧྥེ་
ཙི། སཱ་ཏེ། ལྦེ་ཁི་ཏོ་ཧེ་ཀོ་ རུ་ལུ་ཧྤུ་འེར་ནཱ།
 མ་ཁི་ཐོ་ལྦེན། ཨན་ཧྤུ་ལེ་མེང་སོགས་
ཀྱི་དཔེ་དེབ་ཅི་རིགས་གདའ། ཨ་མའི་ཤུལ་བཞག་གི་དཔེ་མཛོད་ལས། བྲོ་བ་མེད་ལ་སུན་
སྣང་སྟེར་བའི་ལོ་རྒྱུས་དེབ་མ་གཏོགས། སྒྲུང་གཏམ་དང་སྙན་ངག་ངས་ཡོངས་སུ་བཀླགས་
ཚར། དེའི་རྗེས་ངས་རང་གིས་བསགས་པའི་དངུལ་སིལ་མས་དེབ་གསར་པ་ཉོ་བའི་མགོ་
བརྩམས། གཟའ་འཁོར་རེར་གློག་བརྙན་ཁང་གི་གླིང་གའི་ལོགས་ཀྱི་དཔེ་ཁང་དེར་སོང་
ནས་དེབ་རེ་ཉོས་པ་ཡིན། རིམ་བཞིན་དཔེ་སྒྲོམ་གྱི་ཁ་གང་སོང་བས་གསར་དུ་ཉོས་པའི་
དེབ་དག་ཤོག་སྒམ་ནང་དུ་བསྒྲིག་དགོས་བྱུང་།
ལྟ་ཡང་ཅི་སྨོས། སྙན་ངག་པ་དང་གཉེན་བསྡེབ་རྒྱུ་དོན་བྱ་སྣ་གཅིག་རེད། འོན་ཀྱང་
སྙན་དེབ་ནང་དུ་མགོ་འཁོར་བའི་དུས་ཚོད་ནི་རི་དྭགས་གཤོར་བའི་དུས་ཚོད་ལས་རིང་
དུ་འགོངས་པའི་བུ་ཞིག་སྐྱེས་པའང་དོན་བྱ་གཞན་ཞིག་རེད། ཁ་གསལ་བོར་བཤད་ན།
ངའི་གནས་སྟངས་དེ་འདྲ་ཨ་ཕས་ཅིས་ཀྱང་མཐོང་མི་འདོད། སྐྱེས་པ་ངོ་མ་ཞིག་ཡིན་ན་
སྙན་ངག་ལ་མི་ལྟ—མཆོག་བདག་གིས་དེ་ཚོའི་གསར་རྩོམ་ལ་དགག་པ་གཏོང་། སྐྱེས་
པ་ངོ་མ་ཞིག་ཡིན་ན—བུ་ངོ་མ་ཞིག་ཡིན་ན—ཆུང་དུས་ཀྱི་ཨ་ཕ་ནང་བཞིན་རྐང་
གྲུག་རྒྱག་ཏུ་སོང་ན་རེད། དེ་ནི་ཏག་ཏག་སྤྲོ་སེམས་བསྟབ་རི་པའི་རྩེད་མོ་ཡག་ཤོས་དེ་རེད།
1970ལོར། ཨ་ཕས་དྭ་ཕྲུག་སྙོར་ཁང་གི་ཨར་པོའི་ལས་མཚམས་བཞག་ནས་ཐེ་ཧེ་རན
ལ་འཕུར་ཏེ་དེ་ག་ཉིད་ནས་ཟླ་བ་གཅིག་ལ་འདུག་དོན་ཡང་། སྐབས་དེར་
ཨ་ཧྥུ་ཧན་ན་ད་དུང་བརྙན་འཕྲིན་མེད་པས། ཆེད་དུ་གྲོང་ཁྱེར་དེར་འཛམ་གླིང་བུམ་པ་
རྟགས་མའི་རྐང་རྩེད་སྤོ་ལོར་ལྟ་རུ་སོང་བ་རེད། ཆུང་དུས་ནས་རྐང་གྲུག་ལ་སྤྲོ་སེམས་སྐྱེད་
སྲིང་བྱ་ཆེད། ཨ་ཕས་ངའི་ཚབ་བྱས་ཏེ་རྐང་གྲུག་རུ་ཁག་ནང་མིང་ཐོ་བཀོད། འོན་ཀྱང་ཆོ་
མེད་སྡུག་ཐུག་ང་རུ་ཁག་ཧྲིལ་པོའི་རོ་གདོས་སུ་གྱུར་ཏེ། རོགས་པར་སྤྲོད་པ་ཡིན་ཞེས་སྤོ་
ལོ་ཕ་རོལ་པོའི་རྐང་འོག་ཏུ་རྫོང་བ་མིན་ན། ཤིང་གཏུན་འཁོབ་ཏོ་ཞིག་ལྟར་རོགས་པ་ཚོའི་
ཕར་རྒོལ་གྱི་ལམ་བཀག་སྟེ་བར་ཆད་བཟོ་འོང་། དེ་ལྟར་ཤ་སྐམ་ཤེད་མེད་ཀྱི་རྐང་པ་གཉིས་
འཁྱར་རེ་འཁྱོར་རེར་སྤོ་བཞིན་ང་གྲུག་ར་ཧྲིལ་པོར་རྒྱུག་ཁུལ་འདུར་ཁུལ་བྱས་རུང་། ཀི་
རིང་ཨག་རིང་བཏབ་མོད། སྤོ་ལོ་ཟེར་བ་ཞིག་ལར་ནས་ངའི་རྐང་འོག་ཏུ་འགྲིལ་མི་ཡོང་།
དེར་ངས་ལྷག་པར་ཤིང་ཐུར་བཞིན་ཕྲ་བའི་ལག་པ་གཉིས་ཀ་མགོ་ཐོག་ནས་གཡུག་གཡུག་
བྱེད་ཀྱིན། “ང་ལ་སྤྲོད་ཤོག” “ང་ལ་སྤྲོད་ཤོག” ཅེས་ཤུགས་གང་ཡོད་བཏོན་ནས་སྐད་
ཅོར་བརྒྱབ་ཚེ། རོགས་པ་ཚོས་ལྷག་པར་མ་མཐོང་མ་ཐོས་ཁུལ་བྱེད། འོན་ཀྱང་ཨ་ཕ་དེ་
ལྟར་མིན། ཁོས་ད་དུང་ང་ལ་རེ་བ་འཛིན། འོན་ཀྱང་མཐར་ཐུག ཁོའི་ཕོ་རྩལ་གྱི་སྐྱེས་ཐོབ་
འཇོན་ཐང་ཏིལ་འབྲུ་ཙམ་ཡང་ངའི་ཕུང་ཁམས་ཀྱི་གྲུབ་ཆར་ཆགས་མེད་པའི་དོན་དངོས་
འདི་མིག་མདུན་དུ་ཨ་གསལ་ཡང་གསལ་བྱུང་དུས། ཁོས་སླར་ཡང་ང་སྤྲོ་ངར་ཅན་གྱི་རྐང་
གྲུག་གཟིགས་མོ་པ་ཞིག་ཏུ་འགྱུར་བར་རེ་བ་བརྒྱབ། དེ་ནི་ལས་སླ་མོ་ཞིག་མིན་ནམ། དེ་
ལྟར་ངས་ཅི་ཐུབ་སྒོས་ཕྱི་ཚུལ་ནས་ཡིན་རུང་སེམས་ཁོང་ཡིད་ཆེས་ཀྱིས་བརྟས་པའི་བཟོ་
ལྟ་བཏོད་པ་ཡིན། ང་ཨ་ཕ་དང་འགྲོགས་ཏེ་ཁ་པུར་རུ་ཁག་དང་ཁན་ཏ་ཧར་རུ་ཁག་གི་
འགྲན་སྡུར་ལ་ལྟ་རུ་འགྲོ་ཐེངས་རེར། ངས་ཨག་སྐད་འཛེར་འཛེར་བཏང་བ་ཡིན། གལ་
སྲིད་ང་ཚོའི་རུ་ཁག་ལ་སྒྲིག་འགལ་གྱི་ཆད་པ་བཅད་ཚེ་ངས་ཤན་འབྱེད་པར་གཤེ་གཤེ་
བཏང་བ་ཡིན། འོན་ཀྱང་རིམ་བཞིན་ངའི་ཁ་སེམས་གཉིས་ཐ་དད་དུ་སོང་ཡོད་པ་ཚོར་
རྗེས། ཨ་ཕས་ཡང་བསྐྱར་མི་འདོད་བཞིན་དུ་ངའི་སྟེང་གི་རེ་བ་རྦད་དེ་བློས་བཏང་ནས།
ཁོའི་བུ་ནི་རྐང་གྲུག་རྩེ་བར་མི་དགའ་བར་མ་ཟད། རྐང་གྲུག་གཟིགས་མོ་པ་ཞིག་བྱེད་དུས་
ཀྱང་ཁྲལ་མངོན་སླ་བཅོས་བྱེད་མཁན་ཞིག་ཡིན་པའི་དངོས་དོན་དེ་ཡི་མུག་དང་བཅས་
དང་ལེན་མི་བགྱི་ཀ་མེད་བྱུང་།
ལོ་སར་ཞིག་གི་སྐབས་སུ། ཨ་ཕས་ང་འཁྲིད་དེ་ལོ་རེར་ཐེངས་རེ་འཁོར་བའི་གྱད་
འཛིང་ལ་ལྟ་རུ་ཕྱིན་པ་ངས་དྲན་སོས་ཐུབ། རྩལ་འགྲན་དེ་ནི་དཔྱིད་ཚུགས་ཀྱི་ཉིན་དང་
པོར་སྤེལ་ལ། དེ་རིང་བར་ཨ་ཧྥུ་ཧན་རྒྱལ་ཁབ་ཡོངས་ཀྱི་དགའ་མོས་ཐོབ་ཡུལ་ལུས་རྩལ་
ཡག་ཤོས་ཀྱི་གྲས་ཡིན། རྩལ་དགུ་ལས་ལ་འཛོམས་པའི་དཔའ་རྟུལ་དེ་དག་ལ་ནམ་རྒྱུན་སྐུ་
དྲག་མི་ཆེན་ཚོས་རོགས་དངུལ་གྱ་ནོམ་པ་གནང་གིན་ཡོད། ཡང་སྐྱ་པ་དེས་ངེས་པར་མི་
རྟའི་འཛིང་མོ་དམར་ནག་དེའི་ཁྲོད་ནས་ལུག་རོ་དེ་འཕྲོག་ཐུབ་དགོས། དེའི་འཕྲོར་ལུག་
རོ་དེ་སྒའི་སྔ་རུའི་སྟེང་བཟུང་ནས་གཟིགས་སྟེགས་བསྐོར་ཏེ་རྟ་ལ་རྒྱུག་ཁ་གློད། མཐར་
ལུག་རོ་དེ་ཀླད་ལ་བསྐོར་ནས་སྐར་མ་འཐོབ་སའི་ཐིག་གོར་ནང་འཕེན་དགོས། གོ་རིམ་
དེའི་ཁྲོད། ཤ་ཟིན་སྤུ་ཟིན་ངང་རྟ་པ་གཞན་པ་ཚོ་ར་མདར་མཆོང་ཡོང་ལ། རྗེས་ཆོད་ཚེ་
ཁོ་ལ་རྡོག་ཐོ་གཞུ། སྦར་སྙོབ་རྒྱག ལྕག་ཚན་འཕེན། ཁུ་ཚུར་སྣུན། གང་ལྟར་རྩལ་དགུ་
ལུས་སུ་སྤྲུགས་ཏེ་ལུག་རོ་དེ་ཕྱིར་འཕྲོག་ཨེ་ཐུབ་ལྟ། ཉིན་དེར་གྱད་པ་སྐྱ་མི་ཚོས་ཀི་ལྡིར་
བརྒྱབ། མི་རྟ་གཉིས་ཀའི་བར་ལ་རྡུང་ཁ་དང་ཐོད་གཏུག་ངམ་གནག་ཤོར། དཀྱུ་སར་རྡུལ་
སྨུག་ལྷོག་ལྷོག་འཕྱུར། དགའ་བ་དྲག་ཏུ་འཁོལ་བའི་ལྟད་མོ་པ་རྣམས་ནི་གཡོ་འཁྱོམ་
དང་འུར་རླབས་ཁྲོད་ན་ར་བཟི་བ་ལྟར་ཡོད། རྟ་རྒོད་ཀྱི་རྨིག་པས་ས་གཞིའི་རྔ་ཆེན་བར་
མེད་བརྡུངས་ཏེ་ར་བ་ཧྲིལ་པོ་འདར་ཆེམ་ཆེམ་བྱེད། ཨ་ཕ་ངེད་གཉིས་སྡོད་སའི་གཟིགས་
སྟེགས་ཀྱི་མདུན་ཐད་ནས། སྐྱ་པ་དེ་ཚོས་ཀི་ཤར་གཏོང་གིན་གློག་ཞགས་འཁྱུག་པ་ལྟར་
འགྲོ། འོག་རྟ་རེ་རེའི་ལུས་སྟེང་ན་ལྦུ་བ་དཀར་པོ་འོ་མ་བཞིན་འཕྱུར་གྱིན་འདུག
ཨ་ཕས་ཕ་ཚད་ཅིག་ལ་མཛུབ་མོ་བཙུགས་ཏེ། “ཨ་མེར། ལྟོས་དང་། ཁྱོད་ཀྱིས་མི་
ཀན་མཐོང་བྱུང་ངམ། འཁྲིས་ན་མི་མང་པོས་བསྐོར་བསྡད་ཡོད་པའི་མི་ཀན” ཟེར།
ངས་ཁོར “མཐོང་བྱུང” ཞེས་ལན་བྱིན།
“ཁོ་ནི་ཧིན་རེ་ཀའེ་སིན་ཀིར་རེད།”
“འོ།” ངས་ཀའེ་སིན་ཀིར་སྐད་པ་སུ་ཞིག་ཡིན་པ་གོ་མྱོང་ཡང་མེད། ཏག་ཏག་
མཚམས་དེར་དཀྱུ་ས་རུ་མིག་འཇིགས་ཆེ་བའི་གནས་ཚུལ་ཞིག་བྱུང་། རྟ་པ་ཞིག་སྒ་ཐོག་
ནས་འཛུར་ཏེ་རྟའི་སྦོ་ཞབས་སུ་ལྷུང་སོང་རུང་། ཡོབ་ཆེན་ལས་རྐང་པ་མ་ཐར་པས་ཁོ་རྟས་
འདྲུད་ནས་རྒྱུག་གིན་མཆི། དེ་མ་ཐག་རྟ་ཕོ་བཅུ་གྲངས་ཤིག་གིས་ཁོར་རྨིག་རྫི་རྒྱག་གིན་
སྔུན་ལ་བརྒྱུགས་སོང་། ཁོའི་ལུས་པོ་ནི་རས་འབོག་གིས་བཟོས་པའི་རྩེད་སྤྱད་ཅིག་དང་
འདྲ་བར་རྟ་རྨིག་མང་པོའི་བར་ན་ཕར་གཡུག་ཚུར་འཕེན་བྱེད། ཅུང་ཙམ་ནས་སྐྱ་ཁྱུ་སྔུན་
ལ་ཞོགས་སོང་། དེར་ཁོ་གཞི་ནས་ཐང་ལ་ཅལ་སེར་ལྷུང་སྟེ་འདར་སྤྲུགས་འགའ་བརྒྱབ་
རྗེས་གཞི་ནས་ལྷོད་ཀྱིས་སོང་། ཁོའི་རྐང་པ་གཉིས་ཀ་རྒྱུན་ལྡན་མ་ཡིན་པའི་ཚུགས་ཀར་
འཆུས་ཏེ་ཡོད། ཁྲག་བཞུར་ཏེ་བྱེ་རྡུལ་གྱི་ས་ངོས་ཆེན་པོ་ཞིག་ཚོས་ཁ་དམར་པོར་བསྐྱུར།
ངས་དེ་མ་ཐག་ངུ་ཅོ་བརྒྱབ།
ང་ལམ་གང་པོར་ངུ་བཞིན་ཡུལ་དུ་ལོག་པ་ཡིན། ངས་དྲན་ཐུབ་པ་ནི། རླངས་འཁོར་
ལ་ཁ་ལོ་སྒྱུར་མཁན་ཨ་ཕས་ལན་རེར་ལག་ཟུང་གིས་དཀྱོགས་འཁོར་དམ་དུ་འཆིང་ལ་
ལན་རེར་ཅུང་ཞིག་ལྷོད་པོར་འཛིན། དེ་ལས་ཀྱང་ཨ་ཕས་རླངས་འཁོར་བསྐོར་རྒྱུ་མ
གཏོགས་ཁ་གཅིག་ཀྱང་མི་གྲག སུན་སྣང་གདོང་ལ་ལུད་ཅིང་འཁོལ། ངས་དེ་ནམ་ཡང་
བརྗེད་མི་སྲིད།
དགོང་མོ་དེར། ཨ་ཕའི་དཔེ་ཁང་གི་སྒོ་འགྲམ་བརྒྱུད་དེ་འགྲོ་སྐབས་ངས་ནང་ལ་ལྐོག་
ཉན་བྱས།
གནམ་རྒན་མས་མཁྱེན། ཁོ་བདེ་ཐང་ངང་འཚར་ལོངས་འབྱུང་བཞིན་པ་
འདི་ལས་གལ་ཆེ་བ་ཞིག་ཡོད་དམ།” ལཱ་ཤེན་ཧན་གྱིས་དེ་ལྟར་ཟེར།
“དེ་ངས་ཤེས་ཡོད། ངས་ཤེས་ཡོད། འོན་ཀྱང་ཁོ་ནམ་རྒྱུན་དཔེ་དེབ་ནང་དུ་མགོ་
འཁོར་བ་མིན་ན། བཟར་རེ་གཟུར་རེར་ཁྱིམ་ནས་ཕར་འགྲོ་ཚུར་འོང་བྱེད། ཚུགས་ཀ་དེར་
བལྟས་ན་རྨི་ལམ་ལས་གཉིད་ལངས་རྒྱག་མཁན་ཞིག་དང་འདྲ།”
“དེ་ཡང་ཅི་ལ་སྐྱོན།”
“ང་ཆུང་དུས་འདི་འདྲ་ཞིག་ག་ལ་ཡིན།” ཡི་མུག་དང་བཅས་ཨ་ཕས་དེ་ལྟར་ཟེར།
སྐད་ཆའི་ཤུགས་ལ་ཉན་ན་ཁོ་རླུང་ལངས་ཡོད་པ་ཚོར་ཐུབ།
ལཱ་ཤེན་ཧན་དགོད་ཞོར། “སྤྱིར་བྱིས་པ་ནི་རི་མོའི་སྦྱང་དེབ་མ་རེད། ཁྱོད་ཀྱིས་དེའི་
ངོས་སུ་རང་འདོད་ལྟར་ཚོས་ཁ་གཏོང་རྐྱང་བྱས་ན་ག་ལ་འགྲིག” ཟེར།
“ངས་བཤད་འདོད་པ་ནི། ང་ཆུང་དུས་རྦད་དེ་འདི་འདྲ་ཞིག་མིན། ང་དང་ལྷན་དུ་
རྩེ་ར་གཅིག་ནས་ལག་ཆགས་པའི་བྱིས་པའི་ཁྲོད་ནའང་ཁོ་འདྲ་བ་ཞིག་མེད།”
“ ཁྱོད་རང་གིས་ཀྱང་ཤེས་གསལ་རེད། ལན་རེར་ཁྱོད་ནི་ངའི་གྲོགས་པོའི་ཁྲོད་ཀྱི་
ཚེས་རང་སྣང་ཅན་དེ་རེད།” ལཱ་ཤེན་ཧན་གྱིས་དེ་ལྟར་ཟེར། ངས་ངོ་ཤེས་པའི་སྐྱེ་བོའི་ཁྲོད་
ན་ཨ་ཕར་སྐད་ཆ་འདི་འདྲ་ལབ་ཕོད་མཁན་ཁོ་གཅིག་པུ་ཙམ་ཡིན།
“དོན་དེ་འདི་དང་རྩ་བ་ཉིད་ནས་འབྲེལ་བ་ཡོད་པ་མ་རེད།”
“ངོ་མ་མེད་དམ།”
“་མེད། ”
“འོ་ན་ཅི་ཞིག་དང་འབྲེལ་བ་ཡོད།"
ཨ་ཕས་ལུས་པོ་འགུལ་ཏེ་ཀོ་བའི་འབོལ་ཁྲི་ལས་ཙིར་ཙིར་གྱི་སྒྲ་གྲག ངས་མིག་ཟུང་
བཙུམས་ཏེ་ཨམ་ཅོག་ཡ་གཅིག་སྒོ་གླེགས་ངོས་སུ་སྔར་ལས་ཀྱང་དམ་པོར་སྦྱར། ངས་ནང་
གི་ཁ་བརྡ་དེ་དག་ལ་ཉན་ན་འདོད། ཡང་ཉན་མི་འདོད་པ་ཞིག་ཀྱང་ཡོང་། ཨ་ཕའི་སྐར་
གྲག་བྱུང་། “ལན་རེར་ངའི་སྒེའུ་ཁུང་འདི་ལས་ཕར་བལྟས་ཚེ། ཁོ་ཁྱིམ་མཚེས་ཀྱི་བྱིས་པ་
ཚོ་དང་སྲང་བར་ན་རྩེད་ཀྱིན་ཡོད་པ་མཐོང་ཐུབ། བྱིས་པ་དེ་ཚོས་ཁོ་ལ་འཕུད་རྡེག་བྱེད་
པའམ་ཁོའི་རྩེད་ཆས་འཕྲོག་པ་སོགས། གང་ལྟར་འདི་ནས་ཁོ་ལ་རྡེག་ཙམ། དེ་ནས་ཁོ་ལ་
སྣུན་ཙམ་བྱེད་རུང་། ཁྱོད་ཀྱིས་ཤེས་གསལ་རེད། ཁོས་ཁྱོན་ནས་ལན་མི་སློག ཁྱོན་ནས།
ཁོས་ཏན་ཏན……………གཉའ་བ་སྨད་དེ…………དེའི་འཕྲོར…………”
“དེས་ཁོ་གདུག་རྩུབ་ཅན་ཞིག་མིན་པ་ར་སྤྲད་པ་མིན་ནམ།" ལཱ་ཤེན་ཧན་གྱིས་དེ་
ལྟར་ཟེར།
“ངའི་བཤད་འདོད་པ་དེ་མིན། ལཱ་ཤེན། ཁྱོད་ཀྱིས་ཤེས་གསལ་རེད།” ཨ་ཕས་ལཱ་
ཤེན་ཧན་གྱི་སྟེང་ལ་སྐད་འགྲགས་འདོན་གྱིན། “ཞི་ལུ་འདིའི་ལུས་སྟེང་ན་ཅི་ཞིག་མ་ཚང་
བར་ཡོད” ཟེར།
“རེད་ལགས། ཐ་ཤལ་གྱི་གཤིས་ཀ་མ་ཚང་བ་དེ་རེད།"
“རང་ཉིད་འགེབ་སྲུང་དང་ཐ་ཤལ་གྱི་གཤིས་ཀའི་བར་ན་འབྲེལ་བ་ཅི་ཞིག་ཡོད།
ཁྱོད་ཀྱིས་སྐབས་དེར་གནས་ཚུལ་ཅི་ཞིག་འབྱུང་བཞིན་ཡོད་པ་ཤེས་སམ། ཁྱིམ་མཚེས་
ཀྱི་བྱིས་པ་ཚོས་ཁོ་ལ་བརྙས་གཙེ་བྱེད་ཐེངས་རེར། ནམ་རྒྱུན་ཧཱ་སན་སྔུན་ལ་ལྡིང་སྟེ་དེ་
ཚོ་ཕར་བསྐྲད་འགྲོ། འདི་ནི་ངས་དངོས་སུ་མིག་གིས་མཐོང་བ་ཡིན། ངས་ཁོར ཧཱ་སན་
གྱི་གདོང་པའི་རྨ་ཤུལ་དེ་ཇི་ལྟར་བཟོས་པ་རེད’ ཅེས་དྲིས་ཚེ། ཁོས ‘ཁོ་ཐང་ལ་འདྲེད་
བརྡབ་ཤོར་བ་མིན་འགྲོ’ ཞེས་ལན་འདེབས། ཁྱོད་ཀྱིས་ཤོད་དང་། ལཱ་ཤེན། ཞི་ལུ་འདིའི་
ལུས་སྟེང་ལ་དངོས་འབྲེལ་ཅི་ཞིག་མ་ཚང་བར་ཡོད།”
“གལ་ཆེ་ཤོས་ནི་ཁྱོད་ཀྱིས་ཁོར་རང་གི་ལམ་བུ་རྙེད་དུ་འཇུག་རྒྱུ་དེ་རེད།” ལཱ་ཤེན་
ཧན་གྱིས་དེ་ལྟར་ཟེར།
“འོན་ཀྱང་ཁོ་གང་ཞིག་ལ་འགྲོ་ཐུབ། རང་ཉིད་འགེབ་སྲུང་བྱེད་མི་ནུས་པ་ཞིག་
གིས་ནར་སོན་རྗེས་ཅི་ཡང་སྲུང་སྐྱོབ་བྱེད་ཐུབ་པ་མ་རེད།”" རེ་ཆད་དང་བཅས་ཨ་ཕས་དེ་
ལྟར་ཟེར།
“ཁྱོད་ཀྱིས་ནམ་རྒྱུན་དོན་བྱ་རྣམས་ལ་སླ་བཅོས་རྒྱག་ཐལ་འགྲོ།”
“ངས་བལྟས་ན་དེ་འདྲ་ཞིག་མ་རེད།"
“ཁྱོད་རླུང་ལངས་དོན་ནི། ཁོས་ཁྱོད་ཀྱི་ཚོང་ཁེའི་ལས་ཀ་འཛིན་སྐྱོང་བྱ་ཐུབ་རྒྱུ་མ་
རེད་སྙམ་པ་རེད། དེ་འདྲ་ཞིག་ཨེ་རེད།”
“ལྟོས་དང་། ད་རེས་སུ་ཞིག་གིས་གནད་དོན་ལ་སླ་བཅོས་རྒྱག་གིན་འདུག” ཨ་
ཕས་བཤད་དོན། “ཁྱོད་གཉིས་ཀྱི་འབྲེལ་བ་བཟང་བར་ང་ཅིས་མི་དགའ། ངས་བཤད་
འདོད་པ་ནི། དེ་ལ་ང་ཕྲག་དོག་ཅུང་ཞིག་ཀྱང་སྐྱེ། འོན་ཀྱང་མཐར་གཏུགས་ན་དེ་ལ་ང་
དགའ་སྟེ་ཡོད། གཙོ་བོ་ཁོ་ལ་ཁོའི་ནང་སེམས་ཧ་གོ་བའི་མི་ཞིག………མི་ཞིག་དགོས་
ངེས་རེད། དེའི་རྒྱུ་མཚན་ནི་ངས་ཁོའི་ནང་སེམས་མི་རྟོགས་པས་ཡིན། དེ་ཨན་ལཱས་ཀྱང་
མཁྱེན་ཡོད་ཚོད། འོན་ཀྱང་། ཁོའི་ལུས་སྟེང་གི་ཅི་ཞིག་ལ་ང་དངོས་གནས་སུན་པོ་ཡོང་།
ཡང་དེ་ཅི་ཞིག་ཡིན་པ་ང་རང་ཉིད་ཀྱིས་ཀྱང་གསལ་བོ་ཞིག་བཤད་མི་ཐུབ་པར་འདུག དེ་
ནི་ཅི་ཞིག་དང་མཚུངས་ཟེར་ན………” ཁོས་ཀླད་པའི་ནང་ལ་འོས་འཚམ་གྱི་ཐ་སྙད་ཅིག་
འཚོལ་བཞིན་ཡོད་པ་ངས་ཤེས་ཐུབ། ཁོས་སྐད་མགོ་དམའ་རུ་ཕབ་རུང་འཕྲོ་ཡི་སྐད་ཆ་
དག་ངའི་རྣ་ནང་དུ་འཛུལ་བྱུང་། “གལ་སྲིད་སྨན་པས་ཁོ་ངའི་ཆུང་མའི་ལྟོ་བའི་ནང་ནས་
ཕྱིར་ཕྱུང་ཡོང་བ་ངའི་མིག་གིས་དངོས་སུ་མཐོང་བ་མིན་ན། ངས་ཁོ་རང་གི་བུ་ཡིན་པར་
ཡིད་མི་ཆེས་ཁོ་ཐག་རེད།
ཕྱི་ཉིན་ཞོགས་པར། ཧཱ་སན་གྱིས་ང་ལ་ཞོགས་ཟས་གྲ་སྒྲིག་བྱེད་ཀྱིན་འདུག ཁོས་ང་
ལ་ཁམས་མི་དྭངས་པའི་དོན་འདྲ་ཡོད་དམ་ཞེས་དྲིས་བྱུང་། ངས་ཁོར “དེ་ལ་ཁྱོད་ཀྱིས་ཁ་
ཡ་བྱ་དགོས་མེད” ཅེས་ངར་སྐད་བརྒྱབ།
དེའི་སྟབས་ཀྱིས། ང་ལ་ཐ་ཤལ་གྱི་གཤིས་ཀ་ཡོད་མེད་ཀྱི་ཆ་ནས། ལཱ་ཤེན་ཧན་གྱི་
བཤད་ཚུལ་ནོར་ཏེ་ཡོད།

ལེའུ་བཞི་པ།

1933ལོར་ཨ་ཕ་སྐྱེས་པ་རེད། ལོ་དེར་གོང་མ་ཙ་ཧེར'གྱིས་ཨ་ཧྥུ་ཧན་ལ་མི་ལོ་བཞི་
བཅུའི་རིང་དབང་སྒྱུར་བྱེད་པའི་མགོ་ཡང་བརྩམས་པ་རེད། ཏག་ཏག་ལོ་དེར། ཁ་པུར་
གྱི་མི་ཆེན་སྐུ་དྲག་གི་ཁྱིམ་ནས་ཡིན་པའི་སྤུན་མཆེད་ལོ་གཞོན་གཉིས་ཀྱིས་སོ་སོའི་ཨ་
ཕའི་ཧྥོར་ཏི་རླངས་འཁོར་བསྐོར་ཏེ་ལམ་གང་པོར་མཆོང་རྒྱུག་བྱེད་ཀྱིན་ཡོང་། མ་ཟད་ཁོ་
གཉིས་ཀས་རླངས་འཁོར་གཏོང་ཞོར་སོ་མ་ར་ཙ་འཐེན་ཞིང་ཧྥ་རན་སིའི་རྒུན་ཆང་ཡང་
འཐུང་བས་བཟི་ཞིང་འཐོམས་ལ། ཐ་ན་ཅུང་ཞིག་སྨྱོ་འབོག་ཏུའང་སོང་ཡོད་པས། ཕ་ཀེ་
རྨན༸གྲོང་ཁྱེར་ལ་འགྲོ་བའི་ལམ་སྐབས་སྟབས་ཉེས་ཤོར་ཏེ་ཧྥོར་ཏི་རླངས་འཁོར་གྱི་ཁ་
གཅུན་མ་ཐུབ་པར་ཧ་ཙ་རའི་ཁྱོ་ཤུག་གཉིས་ལ་རྡུང་ཁ་བརྒྱབ་སྟེ་བསད། ཉེན་རྟོག་པས་
སྐབས་དེར་ད་རུང་བཟི་དྭངས་མེད་པའི་ན་གཞོན་དེ་གཉིས་བཟུང་སྟེ། གློ་བུར་དུ་རྐྱེན་
ངན་ལས་འདས་པའི་ཁྱོ་ཤུག་དེ་གཉིས་ཀའི་ལོ་ལྔ་ཅན་གྱི་དྭ་ཕྲུག་དེ་དང་ལྷན་དུ་ངའི་སྤོ་
བོའི་སར་ཁྲིད། སྤོ་བོ་ནི་ཁ་རྗེ་དབང་ཐང་ཉིས་རྫོགས་ཀྱི་ཁྲིམས་དཔོན་ཞིག་ཡིན་པ་གོང་
ནས་བཤད་ཟིན། ཁོས་བུ་སྤུན་དེ་གཉིས་ཀྱི་ཡིན་ལུགས་ཡིན་ཐང་གི་ལབ་རྡོལ་ལ་ཉན་རྗེས།
དེ་གཉིས་ཀའི་ཨ་ཕས་ཞུ་བ་ལྷུག་ལྷུག་འཐེན་རུང་ངོ་སོ་མི་འཚོ་བར། ན་གཞོན་དེ་གཉིས་
འཕྲལ་མར་ཁན་ཏ་ཧར་ལ་བསྐྱལ་ནས། ལོ་གཅིག་རིང་དམག་གི་རྐང་ཁྲལ་རྒྱུག་དགོས་
པའི་ཁྲིམས་ཆད་བཅད། དེའི་སྔོན་ལ་ཐབས་ཤེས་ག་རེ་སྤྱད་སོང་བ་མི་ཤེས་མོད། ན་གཞོན་
དེ་གཉིས་ཀྱིས་ཨ་ཧྥུ་ཧན་གྱི་ན་གཞོན་བྱིངས་ལ་ཡོད་པའི་འོས་བབ་ཀྱི་དམག་རྒྱུག་འགན་
འཁྲིར་གཡོལ་འདུག ཁོ་གཉིས་ཀའི་ཨ་ཕས་རྩོད་ཤགས་འདྲ་བརྒྱབ་རུང་དེ་འདྲའི་ཛ་དྲག་
ཏུ་མེད། མཐར་ཐུག་ཀུན་གྱིས་ཁྲིམས་ཆད་དེ་གཙིགས་མོ་ཡིན་པར་བཟུང་ཞིང་། ཅུང་ཞིག་
ལྕི་ཞན་ན་ཡོད་པའི་བཟོ་འདུག་མོད་སྤྱིའི་ཆ་ནས་བལྟས་ན་ཡོ་གཟུར་མེད་པར་ལྟ། དྭ་ཕྲུག་
དེ་སྤོ་བོས་ཁྱིམ་དུ་ཉར་ཏེ་ཁོལ་གཡོག་ལ་བཟང་གོམས་བསླབ་ཏུ་བཅུག འོན་ཀྱང་ཁོར་
ངག་འཇམ་ངོ་དྲོན་བྱ་དགོས་ཚུལ་ཟུར་ནས་ནན་དུ་གདམས། དྭ་ཕྲུག་དེ་ནི་ཨ་ལི་རེད། ཧཱ་
སན་གྱི་ཨ་ཕ།
ཨ་ལི་ནི་ངའི་ཨ་ཕ་དང་ལྷན་ཅིག་ནར་སོན་པ་རེད། ཁོ་གཉིས་ཆུང་དུས་ཀྱི་རྩེད་
གྲོགས་ཀྱང་རེད། མ་མཐའ་ཡང་གཏའ་གམ་གྱི་ནད་ཀྱིས་ཨ་ལིའི་རྐང་པ་ཞ་རེངས་སུ་མ་
སོང་སྔོན་ལ་དེ་འདྲ་རེད། དེ་ནི་ཕྱིས་ཀྱི་ལོ་ཟླའི་ནང་ཧཱ་སན་ངེད་གཉིས་ལྷན་ཅིག་ནར་
སོན་པ་དང་མཚུངས། ཨ་ཕས་ནམ་རྒྱུན་ཁོ་དང་ཨ་ལི་གཉིས་ཀའི་པྲ་ཆལ་གྱི་བྱ་བ་སྣ་
ཚོགས་གླེང་ཡོང་། ཨ་ལིས་མགོ་བོ་གཡུག་གཡུག་བྱེད་ཀྱིན། “འོན་ཀྱང་། སྐུ་ངོ་། པྲ་ཆལ་
དེ་དག་གི་འཆར་འགོད་པ་མ་གཞི་སུ་ཞིག་ཡིན་པ་དང་། ཡང་སུ་ཞིག་ནི་སྙིང་རྗེ་བའི་རྐུབ་
གཡོག་ཡིན་པའང་ཁོ་ཚོར་ཤོད་དང” ཟེར། སྐབས་དེ་འདྲར་ཨ་ཕས་དགའ་བའི་གད་མོ་
རྒྱག་གིན་ལག་པ་བརྐྱངས་སོང་སྟེ་ཨ་ལིའི་སྐེ་ལ་འཁྱུད་པར་བྱེད།
འོན་ཀྱང་ཨ་ཕས་གཏམ་རྒྱུད་འདི་དག་ཤོད་དུས། ཨ་ལི་ཁོའི་གྲོགས་པོ་ཡིན་ཞེས་
གཏན་ནས་མི་གླེང་།
ཡ་མཚན་པ་ནི། ངས་ཀྱང་གཏན་ནས་ཧཱ་སན་རང་གི་གྲོགས་པོར་བརྩིས་མྱོང་མེད།
མ་མཐའ་ཡང་། རྒྱུན་ལྡན་ངོས་ཀྱི་གྲོགས་པོ་ཟེར་བ་དེ་འདྲ་མ་རེད། ལར་ངེད་གཉིས་ཀས་
ལྕགས་རྟའི་རྭ་ཅོ་གློད་དེ་རྒྱུག་སྟངས་ཕན་ཚུན་ལ་བསླབ་རེས་བྱེད་རུང་། ཆབས་ཅིག་
བསམ་བློ་གཏོང་གིན་ཤོག་སྒམ་སྤྱད་དེ་བེད་ནུས་ཆ་ཚང་བའི་པར་ཆས་བཟོ་རུང་། དགུན་
ཟླ་ཧྲིལ་པོར་ལུས་དང་གྲིབ་མ་བཞིན་འགྲོགས་ཏེ་ཤོག་བྱ་སྤུར་རུང་། ཤོག་བྱ་བདའ་རུང་།
ང་ལ་མཚོན་ཏེ་བཤད་ན། རུས་སྒྲོམ་སྐམ་ཞིང་རྗིད་ལ་སྐྲ་ལོ་རྦད་ཅིང་ལི་བ། ཨམ་ཅོག་ཅུང་
ཙམ་དམའ་ལ། ཧོབ་ཀྱིས་བལྟས་ན་རྒྱ་ནག་གི་ཤིང་བརྐོས་རྩེད་སྤྱད་བྱིས་པ་ཞིག་དང་འདྲ་
བའི་ངོ་ཚུགས་ཡོད་ཅིང་། དེ་བཞིན་ནམ་ཡང་དགོད་བག་གིས་འཚེར་ཏེ་ཡོད་པའི་རི་བོང་
འདྲ་བའི་ཁ་ཤོ་དང་བཅས་བུ་དེའི་གདོང་པ་ཏག་ཏག་ཨ་ཧྥུ་ཧན་གྱི་མིའི་བྱད་བཞིན་ཡིན་
རུང་། ངེད་གཉིས་རྒྱུན་ལྡན་ངོས་ཀྱི་གྲོགས་པོ་ཟེར་བ་དེ་འདྲ་མ་རེད།
སྤྱིའི་ཆ་ནས་བཤད་ནའང་། དོན་བྱ་དེ་དག་གིས་གོ་ཅི་ཡང་མི་ཆོད། དེའི་རྒྱུ་མཚན་
བཤད་ན། ལོ་རྒྱུས་ལ་ལས་སླ་མོར་བཟོ་བཅོས་རྒྱག་མི་ཐུབ་པ་དེ་རེད། ཆོས་ལུགས་ཀྱང་དེ་
ལས་མ་འདས། མཐར་གཏུགས་ན། ང་ནི་ཕུ་ཧྲི་ཐོ་པ་དང་ཁོ་ནི་ཧ་ཙ་ར་རེད། ང་ནི་སན་ཉི་
གྲུབ་མཐའ་དང་ཁོ་ནི་ཧྲི་ཡའེ་གྲུབ་མཐའ་རེད། འདི་དག་ལ་བཟོ་བཅོས་རྒྱག་རྒྱུ་ཡོད་དམ།
ཡོད་པ་མ་རེད། གཏན་ནས།
འོན་ཀྱང་ངེད་གཉིས་ནི་ལྷན་ཅིག་གོམ་ཁ་ལེན་རྒྱུ་བསླབས་འོངས་པའི་རྩེ་རོགས་
ཆུང་ཆུང་གཉིས་ཡིན། འདི་དག་ལའང་ལོ་རྒྱུས་དང་རིགས་རྒྱུད། དེ་བཞིན་སྤྱི་ཚོགས་དང་
ཆོས་ལུགས་སོགས་ཕྱི་རོལ་རྒྱུ་རྐྱེན་གང་གིས་ཀྱང་བཟོ་བཅོས་རྒྱག་ཐབས་མེད། ལོ་བཅུ་
གཉིས་སྔོན་གྱི་དུས་ཚོད་མང་ཆེ་ཤོས་ནང་། ང་ཏན་ཏན་ཧཱ་སན་དང་ལྷན་ཅིག་རྩེད་མོ་
རྩེས་པ་ཡིན། ལན་རེར་ཕྱིར་དྲན་བྱས་ན། ངའི་བྱིས་དུས་ཧྲིལ་པོ་ནི། དོན་ལ་ཧཱ་སན་དང་
ལྷན་དུ་བསྐྱལ་སོང་བའི་ཉོབ་ཅིང་སོས་དལ་བའི་དབྱར་ཉི་རིང་མོ་ཞིག་དང་མཚུངས། དེ་
དུས། ངེད་གཉིས་ཡལ་འདབ་འཁྲུགས་པའི་ཨ་ཕའི་ལྗོན་གསེབ་དེར་འཛུལ་ནས་ཕན་ཚུན་
བདའ་རེས་དང་གབ་སྦེད་ཀྱི་རྩེད་མོ་རྩེད། ད་དུང་ཉེན་རྟོག་པ་དང་རྐུན་མ། གླང་རྫི་དང་
དབྱིན་ཏེ་ཨན་པ་ཡིན་ཁུལ་བྱས་ཏེ་རྩེས་པ་ཡིན། པྲ་ཆལ་འཕར་ཏེ་འབུ་སྦྲང་གི་རིགས་ལ་
མནར་གཅོད་བཏང་བའང་བཤད་སྲོལ་ཞིག་ག་ལ་ཡོད། སྦྲང་མའི་མཆུ་ཏོ་འབིག་འབིག་
དེ་བཏོགས་རྗེས་སྐུད་པས་རྩྭ་གསེབ་ཏུ་རྟོད། སྙིང་རྗེ་བའི་སེམས་ཅན་ལས་ངན་དེས་གཤོག་
པ་སིར་སིར་རྡེབ་ཀྱིན་འཕུར་བར་རྩོམ་དུས། ཡང་སྐུད་པ་ནས་ཕྱིར་འཐེན་ཏེ་རྩྭ་གསེབ་ཏུ་
གཡུག་པ་ཡིན། ངམ་གནག་གི་རྩེད་མོ་དེ་དག་གིས་ངེད་གཉིས་ལ་ཟད་དུ་མེད་པའི་སྤྲོ་བ་
བསྩལ་མྱོང་།
ངེད་གཉིས་ད་དུང་འབྲོག་པ་ཚོའི་སྐྱས་ཀྱི་རྗེས་སུ་རྒྱུག་རྒྱུར་དགའ། ར་ལུག་གི་
འབའ་དིར་ཙག་ཙག རྔ་མོང་གི་སྐེ་དྲིལ་སིང་སིང་། འབྲོག་པ་དེ་ཚོས་རུ་བཏེགས་ཏེ་ཁ་
པུར་གྲོང་ཁྱེར་བརྒྱུད་ནས་བྱང་ངོས་རི་ཀླུང་ལྗང་གུའི་ཁྲོད་དུ་འགྲོ། དེ་དུས་ངེད་གཉིས་
སྲང་ལམ་དུ་བརྒྱུགས་སོང་ནས་ཁོ་ཚོར་ལྟད་མོར་བལྟས་པ་ཡིན། སྐྱེས་པ་ཚོའི་ལུས་ཡོངས་
ས་རྡུལ་གྱིས་སྦགས་ཤིང་གདོང་པར་ལོ་ཟླ་སྐྱ་བོའི་སྐྱོ་ངལ་འཁོར། སྐྱེས་མ་ཚོས་སྟོད་རྒྱབ་
ལ་ཚོན་མདངས་སྣ་ལྔ་ཅན་གྱི་ཕྲག་ཁེབས་རིང་པོ་གཟར། མགྲིན་པར་སྐེ་རྒྱན་ཅི་རིགས་
དཔྱངས། མཁྲིག་མ་དང་རྐང་མགོར་དངུལ་གྱི་གདུ་བུ་གྱོན་ཏེ་གོམ་པ་སྤོ་ཐེངས་རེར་
སྐད་སྙན་སིལ་སིལ་སྒྲོག དེར་ངེད་གཉིས་ཀྱིས་ཁོ་ཚོའི་ར་ལུག་ནང་ལ་རྡོ་བ་འཕེན་ཞིང་
ཁལ་རྟའི་སྟེང་ལ་ཆུ་གཅོལ་བ་ཡིན། ངས་ཧཱ་སན་བསྐུལ་ཏེ “མ་རྨོས་ལོ་ཏོག་ནད་པའི་
རྩིག་གྱང” གི་ཁ་ནས། དེ་ཚོའི་རྔ་མོང་གི་འཕོངས་ལ་ལྡེམ་གཞུ་ལས་རྡོ་ཧྲུག་གསིར་དུ་
བཅུག་པ་ཡིན།
ཐེངས་དང་པོར་ཨ་རིའི་ནུབ་ཁུལ་གློག་བརྙན་ལ་ལྟ་དུས་ཀྱང་ཧཱ་སན་ངེད་གཉིས་
ལྷན་དུ་ཡོད། ང་ཆེས་དགའ་བའི་དཔེ་ཁང་དང་སྲང་ལམ་གཅིག་གིས་བར་ཆོད་དེ་ཡོད་
པའི་གློག་བརྙན་ཁང་དེ་རུ་ངེད་གཉིས་ཀས་རྗོན“ཝེ་འུན་གྱི《དཔའ་རྒོད་སྟག་སྙིང》ལ་
བལྟས་པ་ཡིན། སྐབས་དེར་ངས་ད་རུང་ཨ་ཕར་ངེད་གཉིས་དབྱི་ལང་ལ་འཁྲིད་རོགས་ཞུས་
མྱོང་། དེ་ལྟར་བྱས་ན་ང་ཚོས་རྗོན“ཝེ་འུན་དངོས་སུ་མཐོང་ཐུབ་པ་མིན་ནམ། དེ་ལ་ཨ་ཕས་
བཞད་གད་ལྷུག་ལྷུག་བརྒྱབ། རླངས་འཁོར་གྱི་གློག་མའི་ལྡིར་སྒྲ་དང་འདྲ་བར། དགོད་ཁ་
བཞག་མཚམས་ཁོས་གློག་བརྙན་སྐད་སྦྱོར་ཞེས་པའི་དོན་གསལ་བོར་བཤད། ཧཱ་སན་ངེད་
གཉིས་ཧ་ལས་ཏེ་ཁ་གདངས་མིག་ཀྱང་ཅེར། མ་གཞི་རྗོན-ཝེ་འུན་གྱིས་ཧྥར་སེ་སྐད་བཤད
ཤེས་ཀྱི་མེད་ཁར་ཁོ་དབྱི་ལང་པའང་མིན་པར་ཨ་རི་པ་རེད། ཏག་ཏག་ནམ་རྒྱུན་གདོང་
པར་བརྩེ་ཉམས་འཁོར་ཞིང་སྐྲ་ལོ་རིང་པོ་བསྐྱུར་བ། སྤྱོད་པར་དང་དོད་མེད་ལ་ལྭ་བ་ཁྲ་
ཁྲ་མ་ཁྲ་གྱོན་ཏེ་ཁ་པུར་གྲོང་དུ་འཁྱམས་མཁན་ཨ་རིའི་སྐྱེ་བོ་ཕོ་མོ་དེ་དག་དང་གཅིག་
པར་འདུག གང་ལྟར་ངེད་གཉིས་ཀྱིས《དཔའ་རྒོད་སྟག་སྙིང》ལ་ལན་གྲངས་གསུམ་ལ་
བལྟས་མྱོང་། འོན་ཀྱང་ངེད་གཉིས་ཆེས་དགའ་བའི་གློག་བརྙན་ནི《ཡང་རྟུལ་སྐྱ་བདུན》
ཡིན་ལ་ལན་གྲངས་བཅུ་གསུམ་ལ་བལྟས་པ་ཡིན། ནམ་རྒྱུན་
གློག་བརྙན་མཇུག་རྫོགས་ལ་ཉེ་དུས་ངེད་གཉིས་ཀྱིས་ངུད་མོ་རྒྱག་གིན་མོ་ཞི་ཁོའི་བྱིས་པ་
དེ་ཚོས་ཆར་སེ་པུ་ལིང་སན་དུར་སྦས་བྱེད་པར་བལྟས་བསྡད་པ་ཡིན། མཐར་གཏུགས་
ནས་བཤད་ན་དེ་ཡང་དབྱི་ལང་གི་མི་མ་རེད།
བལྟས་མ་ཐག་པའི་གློག་བརྙན་དེའི་སྐོར་ཁ་བརྡ་བྱེད་ཞོར། ངེད་གཉིས་མིང་ལ་སཱ་
ནའོ་ཁུལ་དུ་འབོད་ཅིང་། པ་ཙི་ཨ་ཁེ་བྷ་ཧན་གྲོང་ཁུལ་གྱི་ནུབ་ངོས་ན་ཡོད་པའི་ཁ་པུར་
གྲོང་གསར་གྱི་དྲི་ངན་འཐུལ་བའི་ཁྲོམ་སྲང་དུ་ཉུལ་པ་ཡིན། ངེད་གཉིས་ཁྲོམ་རའི་མི་
ཚོགས་ཀྱི་གདུ་ཁོལ་ནང་ཞུགས་ཏེ་ཁེ་པ་དང་མུ་ཏོ་པ་ཚོའི་ཁྲོད་ནས་ཕར་གསེག་ཚུར་
འཛུར་སྒོས་མུ་མཐུད་མདུན་དུ་སྐྱོད། མཐར་ཚོང་ཁང་ཆུང་བས་ཁྲིགས་ཆོད་ཡོད་པའི་སྲང་
ཤུར་དོག་མོ་ལས་ཕྱིར་ཐོན་འགྲོ། ཨ་ཕས་གཟའ་འཁོར་རེར་ངེད་གཉིས་ལ་སོ་སོར་སིལ་
མར་བཀོལ་རྒྱུའི་ཨབ་སྒོར་བཅུ་རེ་བྱིན་ཡོང་། དེར་ངེད་གཉིས་ཀྱིས་དྲོ་མ་འཇམ་གྱི་ཁུ་
ཁོལ་ཁུ་ནག ད་དུང་སྟེང་དུ་ཤིང་ཏོག་གཏོར་ཡོད་པའི་རྒྱ་སེའི་དྲི་ཞིམ་ཅན་གྱི་འཁྱགས་སྤྲི་
ཉོས་ཏེ་སྤྲོ་སྐྱིད་ངང་མཉམ་ཟོས་བྱས་པ་ཡིན།
སློབ་ཆུང་འགྲིམ་པའི་ལོ་དེ་ཚོར། ངེད་གཉིས་ཀའི་ཉིན་རེའི་འཚོ་བར་གོ་རིམ་ཀྲིག་
ཆགས་སུ་ཡོད། ང་ཞོགས་པར་མལ་ལས་ལྡང་རྗེས་ཕྱད་དེ་ཕྱོད་དེར་སྤྱོད་ཁང་ནང་འགྲོ།
སྐབས་དེར་ཧཱ་སན་གྱིས་སྔ་མོ་ནས་ཁ་ལག་བཀྲུས་ཚར་ཡོད་པར་མ་ཟད་ཨ་ལི་དང་ཆབས་
ཅིག་ཞོགས་པའི་གསོལ་འདེབས་བྱས་ཟིན་ཞིང་ང་ལ་ནངས་ཇ་ཡང་ཚགས་ཏེ། བྱེ་རིལ་
ཤོ་རྡེའུ་མ་གསུམ་འཕངས་ཡོད་པའི་ཇ་པ་ཏི། ད་རུང་ང་ཆེས་དགའ་བའི་སེའུ་འདག་ངོས་
སུ་བྱུགས་ཡོད་པའི་རྣངས་བག་དང་བཅས་གྲལ་འགྲིག་མོར་ཅོག་སྒམ་སྒང་ལ་བསྒྲིགས་
ཡོད། ངས་སློབ་ཐུན་ལ་འཁང་ར་བྱེད་ཞོར་ཞོགས་ཟས་ཟ་བའི་བར་ཧཱ་སན་གྱིས་ངའི་མལ་
ཁྲིར་ཉ་ར་བྱེད། ངའི་ཀོ་ལྷམ་འོད་ཀྲིག་ཀྲིག་ཏུ་འབྱིད། ཉིན་དེར་ངས་གྱོན་དགོས་པའི་ཚི་
ལེན་གྱི་ལྟེབ་གཉེར་སྙོམ་པོར་དབུར། ངའི་ཚབ་ཏུ་བསླབ་དེབ་དང་ཞ་སྨྱུག་དཔེ་ཁུག་ཏུ་
འཇུག དེ་ལྟར་ནངས་ཇ་འཐུང་སྟེ་སྒོར་འགྲོ་རྩིས་བྱེད་སྐབས་ཧཱ་སན་གྱིས་སྒོ་ཁྱམས་ནས་
ལྭ་བ་དབུར་ཞོར་སྣ་སྐད་ལྕི་བའི་གདངས་ནས་གནའ་བོའི་ཧ་ཙ་རའི་གཞས་རྙིང་གཏོང་
བའི་སྒྲ་རྣ་བར་འཁོར་ཡོང་། དེའི་འཕྲོར་ཨ་ཕ་ངེད་གཉིས་ཀྱིས་ངེད་ཚང་གི “ཧྥོ་ཏི་རྟ་
རྒོད” བསྐོར་ནས་ལམ་དུ་ཆས་འགྲོ། དེས་ནི་སྨོན་པའི་མིག་ཟུང་གང་མང་ཚུར་ལ་འགུག
དེའི་རྒྱུ་མཚན་ནི། སྐབས་དེར་མིང་ལ《ཉེན་རྟོག་རྡོ་རྗེའི་དྲ་བ》
ཟེར་བའི་གློག་བརྙན་དེ་གྲོང་ཁྱེར་སོ་སོ་ནས་ལོ་ཕྱེད་ལྷག་རིང་བསྟན་ཞིང་། ཏག་ཏག་དེའི་
གཙོ་འཁྲབ་མི་སྣ་སི་ཏེ་ཕུ•མེ་ཁིན་གྱིས་རླངས་འཁོར་དེ་འདྲ་ཞིག་བསྐོར་ཡོད་པས་ཚང་
མས་མཚར་སྣང་བྱས་པ་རེད། ཧཱ་སན་ནང་དུ་བསྡད་དེ་ཨ་ལི་ལ་ཁྱིམ་ལས་ཙག་ཙིག་ལས་
རོགས་བྱེད། རྙིང་ཟིན་པའི་ལྭ་བ་དག་འཁྲུད་དེ་ར་སྐོར་ནང་གི་གདང་ཆའི་སྟེང་བཟར་
ནས་ཉི་མར་སྐེམ་པ། ཤིང་གཅལ་ལ་གཙང་འབྱིད་རྒྱག་པ། ཚོང་རར་ཕྱིན་ཏེ་ད་སོ་མར་
བསྲེགས་པའི་རྣངས་བག་ཉོ་བ། ནུབ་འཚལ་གྱི་སྙལ་ཤ་གྲ་སྒྲིག་བྱེད་པ། སྤང་ལེབ་ལ་ཆུ་
གཏོང་བ་སོགས་གང་ལྟར་ཁོམ་ལོང་ཟེར་བ་ཞིག་མེད།
སློབ་གྲྭ་གྲོལ་མ་ཐག་ཧཱ་སན་ངེད་གཉིས་ཀྱིས་མགོ་འཛོམས་བྱེད། དེ་ནས་ལག་ཏུ་
དཔེ་དེབ་ཐོགས་ཏེ་ལམ་ཧྲིལ་པོར་འདུར་མ་རྒྱུག་གིས་ཨ་ཕའི་གཞིས་ཀའི་བྱང་ངོས་ཀྱི་
དཀར་ཡོལ་ས་ལ་བསྒོར་འདྲའི་རི་དེའུ་དེར་འཛེག་འགྲོ། རི་རྩེ་དེ་ན་ཞིག་རལ་དུ་སོང་
བའི་དུར་ས་ཞིག་གི་ཤུལ་ཡོད། ལམ་ཕྲན་ཀུན་ལ་རྩི་ལྡུམ་འཛིང་། ད་དུང་ཡི་གེ་མེད་པའི་
དུར་བྱང་བསྟར་ཕྲེང་རེ་རེ་མངོན། ལོ་ཟླ་རིང་མོའི་ཁ་ཆར་བུ་ཡུག་ཁྲོད། དུར་སའི་ལྕགས་
སྒོ་བཙའ་ཡིས་ཟགས་འབྱར་དུ་སོང་ཞིང་། དཀར་མདོག་གི་རྡོ་ར་དམའ་མོ་དེ་ཡང་ལངས་
མ་འགྱེལ་དུ་ཡོད། དུར་སའི་འཛུལ་སྒོའི་ལོགས་སུ་སེ་འབྲུའི་སྡོང་བོ་ཞིག་ཁུ་སིམ་མེར་
འགྲེང་། དབྱར་ཁའི་ཉིན་ཞིག ངས་ཨ་ལིའི་ཐབ་ཚང་གི་ཚལ་གྲི་བརྐུས་འོངས་ཏེ་སྡོང་རྒན་
དེའི་ཡལ་གའི་སྟེང “ཨ་མེར་དང་ཧཱ་སན། ཁ་པུར་གྱི་སུའུ་ཏན(གོང་མ)” ཞེས་བརྐོས།
ཡི་གེ་འདི་དག་གིས་སྡོང་རྒན་དེ་ད་ནས་བཟུང་དངོས་སུ་ངེད་གཉིས་ལ་གཏོགས་པ་ཁྱབ་
སྒྲོག་བྱས་པ་མཚོན། སློབ་གྲྭ་གྲོལ་རྗེས་ཧཱ་སན་ངེད་གཉིས་སྡོང་རྒན་དེའི་མགོར་འཛེགས་
ནས་ཁྲག་མདངས་འཚེར་བའི་སེའུ་གང་འཚམ་འཐོག་སྟེ་བཟའ། ལྟོ་བ་འགྲངས་རྗེས་སེའུ་
ཁུ་འབྱར་བའི་ལག་པ་རྩི་ལྡུམ་གྱིས་འབྱིད་པར་བྱེད། དེའི་འཕྲོར་ངས་དཔེ་དེབ་ཁ་ཕྱེ་སྟེ་
གཏམ་རྒྱུད་བཀླགས་ནས་ཧཱ་སན་ལ་ཉན་དུ་བཅུག་པ་ཡིན།
གནས་སྐབས་དེ་འདྲར་ཧཱ་སན་སྐྱིལ་མོ་ཀྲུང་དུ་སྡོད། ཉི་འོད་དང་སེའུ་སྡོང་གི་ལོ་མའི་
གྲིབ་རིས་ཁོའི་གདོང་ན་གར་དུ་རྩེན། ངས་དཔེ་དེབ་ལས་ཁོས་ཤེས་ཐབས་བྲལ་བའི་གཏམ་
རྒྱུད་དེ་དག་བཀླགས་པ་ཡིན། ཁོས་ཁ་གཡེང་མིག་གཡེང་ངང་ས་ངོས་ནས་རྩི་ལྡུམ་གྱི་ལོ་
མ་སྒྲུག་གིན་སྡོད། ཧཱ་སན་ནར་སོན་རྗེས་ཨ་ལི་སོགས་ཧ་ཙ་ར་གང་མང་ནང་བཞིན་ཡིག་
རྨོངས་པ་ཞིག་ཡིན་དགོས་པའི་ལས་དབང་དེ། ཁོ་སྐྱེས་པའི་ཉིན་མོ་དེ་ནས་བཟུང་། ཐ་ན་
མི་འདོད་བཞིན་དུ་ཧྲ་ན་བྷའི་མངལ་དུ་འཁོར་བའི་མཚན་མོ་དེ་ནས་བཟུང་གཏན་ཁེལ་
བྱས་ཟིན་པ་རེད། གཅིག་བྱས་ན་གཡོག་པོ་ཞིག་ལ་དཔེ་ཀློག་དང་ཡི་གེའི་དགོས་པའང་
ཆུང་། ཡང་ཁོས་དེ་ལྟར་ཡི་གེ་རྟ་ཙམ་བྲིས་ཀྱང་མི་ཤེས་པའི་རྐྱེན་གྱིས་སམ། གང་ལྟར་ཧཱ་
སན་གྱི་རྣམ་ཤེས་ཕྲ་མོ་རྦད་དེ་རིག་པའི་འཕྲུལ་གྱི་ལྡེ་མིག་འདྲ་བའི་ཡིག་འབྲུ་དེ་དག་གི་
སྟེང་ལ་འཆོར། ཁོ་བསླེབས་ཐབས་བྲལ་བའི་ལྐོག་གྱུར་གྱི་འཇིག་རྟེན་དེས་རྣམ་ཀུན་ཁོ་ལ་
གཡབ་མོ་བྱེད་ཀྱིན་མཆིས། ངས་ཁོར་སྙན་ངག་དང་གཏམ་རྒྱུད་ཀློག་ལ། ལན་རེར་གབ་
ཚིག་ཀྱང་བཀླགས་པ་ཡིན། འོན་ཀྱང་རྗེས་ནས་གབ་ཚིག་བཀླག་རྒྱུ་བསྐྱུར། ཁོས་གབ་ལན་
འགྲོལ་བའི་འཇོན་ཐང་ང་ལས་ལྡབ་ཀྱིས་ལྷག དེར་བརྟེན་ངས་དེ་འདྲའི་འགྲན་སློང་རང་
བཞིན་མེད་པའི་སྐོར་བཀླགས་པ་ཡིན། དཔེར་ན། ཡིན་མདོག་ཁ་པོའི་ནཱ་སི་ལུའུ་ཏེན་རྨོ་
ལཱ་དང་ཁོའི་དགོད་བྲོ་བའི་བོང་རྒན་གཉིས་ཀྱི་གཏམ་རྒྱུད་ལྟ་བུ། གང་ལྟར་ང་ཚོ་སྡོང་བོའི་
འོག་ཏུ་བསྡད་ཚེ་དུས་ཚོད་ནི་ཇི་ལྟར་འགོར་བའང་མི་ཤེས་པར་འཕྱི་པོ་རང་ཆགས་འགྲོ།
ཉི་མ་ནུབ་རིར་ཡོལ་ཏེ་ས་མདོག་མོག་པོར་འགྱུར་དུས་ཧཱ་སན་གྱིས་ད་རུང་ཉི་འོད་གསལ་
ཐིང་རེད། གཏམ་རྒྱུད་གཅིག་ཀློག་ཁོམ་འདུག ལེའུ་གཅིག་ལ་ལྟ་ཁོམ་འདུག་ཅེས་ང་ལ་ཞུ་
བ་བྱེད་ཡོང་།
ཧཱ་སན་ལ་གཏམ་རྒྱུད་ཀློག་སྐབས་ཁོས་མི་ཤེས་པའི་ཐ་སྙད་དང་འཕྲད་ཚེ་ང་ཞེ་དྲག་
དགའ་པོ་ཡོང་། མ་ཟད་ངས་ཁོར་འཕྱ་དགོད་རྒྱག་ཅིང་ཁོའི་བླུན་ཞད་ལ་བརྙས་སྨོད་བྱས་
པ་ཡིན། ཐེངས་ཤིག ངས་ཁོར་ནཱ་སི་ལུའུ་ཏེན་རྨོ་ལཱའི་གཏམ་རྒྱུད་ཀློག་དུས་ཁོས་ང་ལ་ཀློག་
མཚམས་འཇོག་ཏུ་བཅུག་སྟེ “མིང་ཚིག་དེའི་དོན་ཅི་ཞིག་རེད” ཟེར།
“མིང་ཚིག་གང་།”
‘ཀླ་ཀློ།”
“ ཁྱོད་ཀྱིས་དེའི་ནང་དོན་ཡང་མི་ཤེས་སམ།” གདོང་ཡོངས་ངན་འཛུམ་དང་བཅས་
ངས་དེ་ལྟར་ལབ།
“ཤེས་ཀྱི་མི་འདུག ཨ་མེར་སྐུ་ངོ་ཆུང་བ།”
“འོན་ཀྱང་འདི་རྒྱུན་བཀོལ་ཐ་སྙད་ཅིག་མ་རེད་དམ།”
“དེ་ལྟར་ཡིན་རུང་ངས་ཁྱོན་ནས་ཤེས་ཀྱི་མི་འདུག” ལར་ངའི་ཚིག་རྒྱབ་ཀྱི་ཟུར་
ཟ་ཧ་གོ་རུང་། རྣམ་འགྱུར་ལ་སྡུག་སྣང་མི་མངོན་པར་ཧཱ་སན་སྔར་བཞིན་འཛུམ་དམུལ་
ལེར་སྡོད།
“ད་ངས་ཁྱོད་ལ་བཤད། ང་ཚོའི་སློབ་གྲྭའི་ནང་ཐ་སྙད་འདི་མི་ཤེས་མཁན་གཅིག་
ཀྱང་ཡོད་པ་མ་རེད།” ངས་ཡིན་མདོག་མདོག་གིས། “ག་རེ་ངས་གཅིག་བལྟ། ‘ཀླ་ཀློ།”
འོ་རེད། བློ་རིག་ཅན་གྱི་དོན་རེད། ངས་ཐ་སྙད་འདིས་ཁྱོད་ལ་ཚིག་གྲུབ་ཅིག་བཟོ་ཆོག
དཔེར་ན། ‘དཔེ་ཀློག་དང་ཡི་གེ་ངོས་འཛིན་གྱི་ཆ་ནས་ཧཱ་སན་ནི་ཀླ་ཀློ་ཞིག་ཡིན’ ལྟ་
བུ” ཞེས་སྨྲས།
ཧཱ་སན་གྱིས་མགོ་བོ་ལྡེམ་ལྡེམ “ཨ་ལ་ལ” ཞེས་འཚེར་སྣང་བྱེད།
འདི་ལ་ཕྱིས་སུ་ང་རྒྱུན་པར་བློ་འགྱོད་སྐྱེས་མྱོང་། དེར་བརྟེན་དགོངས་དག་གི་ཚུལ་
དུ་ངས་རང་གི་ཚི་ལེན་རྙིང་བའམ་རྩེད་ཆས་ཆག་ཏོ་འགའ་རེ་ཁོར་བྱིན་པ་ཡིན། ད་རུང་
སེམས་ལ། བསམ་བཞིན་མིན་པའི་ཀྱལ་ཀ་ཞིག་ལ་མཚོན་ན་འདིས་མི་ཆོག་པ་ཅི་ཞིག་
ཡོད་སྙམ་ཡོང་།
ཧཱ་སན་ཆེས་དགའ་བའི་དཔེ་ཆ་ནི《ཧྲ་ན་མ》ཡིན། མིང་གཞན་ལ་
ས་སྐྱོང་སྒྲུང་རབས་ ཡང་ཟེར། དེ་ནི་དུས་རབས་པའི་སྐབས་བྱུང་བའི་
གནའ་བོའི་ཏ་ཟིག་གི་དཔའ་བོའི་རྟོགས་པ་བརྗོད་པའི་སྙན་རྩོམ་རིང་མོ་ཞིག་རེད། ཁོ་དེ་
ལ་མགོ་ནས་མཇུག་བར་དགའ། རྒ་བའི་ཁུར་གྱིས་ནོན་ཏེ་ཚེ་མཐའ་རྫོགས་ཁ་མའི་མི་རྗེ་
དེ་དག་ལ་ཁོ་དམིགས་བསལ་དགའ་པོ་ཡོད། དཔེར་ན་ཧྥེལ་ཏོན། ཙ་འེར། ད་དུང་ལུ་ཏ་པེ།
དོན་ལ་ཁོ་ཆེས་དགའ་བའི་གཏམ་རྒྱུད་དེར་ང་ཡང་ཆེས་དགའ། དེའི་མིང་ལ “རའོ་སེ་
ཏན་དང་སའོ་ལ་བྷོ”ཡི་གཏམ་རྒྱུད་དུ་འབོད། དེའི་ནང་
བརྗོད་ཡོད་པ་ནི་རྩལ་དྲུག་ལུས་ལ་རྫོགས་པའི་དཔའ་རྟུལ་རའོ་སེ་ཏན་དང་ཁོའི་འཕྲུལ་གྱི་
འདོ་བ་རྨལ་ཀེ་མི་རྟ་གཉིས་ཀྱི་གཏམ་རྒྱུད་རེད། གཡུལ་འཁྲུག་ཁྲོད་རའོ་སེ་ཏན་གྱི་རལ་གྲི་
དེ་སྟོབས་ཆེན་དགྲ་ཟླ་སའོ་ལ་བྷོའི་སྲོག་ལ་ཐེབས། མ་ཟད་མཐའ་མཇུག་དེ་ནི་ཁ་འཐོར་ཏེ་
ལོ་ངོ་གང་མང་སོང་བའི་རང་གི་བུ་ཡིན་པ་ཤེས། འོན་ཀྱང་ཡོད་ཚད་འཕྱིས་དྲགས། སྙིང་
ཚལ་བར་འགས་འདྲའི་སྐྱོ་གདུང་དང་བཅས་རའོ་སེ་ཏན་གྱིས་བུ་ཡི་འཆི་ཁའི་ཁ་ཆེམས་
ལ་ཉན།
ཁྱོད་ངའི་ཡབ་ཡིན་པ་མད་ཐིང་ཐིང་དུ་མཆིས་ན། ད་ནི་བུ་ཤ་གྲི་དངོར་བགོས་པའི་
ལས་རྫབ་ཆེན་ནི་བསགས། མི་ཚེའི་གཏམ་ནི་བརྫད། འདི་ནི་ཁྱོད་རྒྱུད་རྒོད་ཅིང་རྩུབ་ལ་
འཚེར་བ་མེད་པས་ལན། འུང་གིས་ཁྱོད་སར་ངའི་ཡུམ་གྱི་དཔང་རྟེན་མཆིས་ན་སྐྱེན་པོར་
བུ་ལ་ཅི་གནང་། ངས་ཁྱོད་ཀྱི་དྲིན་དྲན་པར་བགྱི་རེ། ཁྱོད་ཀྱི་མིང་ངག་གིས་བསྟོད་རེ།
མོད་ཀྱི་ཁྱོད་སྙིང་རིང་བ་ངས་ཤེས། ད་ནི་སྨྲ་ལྕེའི་ཆུ་ཟིལ་གཟོན་པའི་འོས་མེད། ཚེ་ཕྱི་མའི་
ལམ་པོ་ཆེ་ལ་ཐེག་རན་………
“ད་རུང་ཐེངས་གཅིག་ཀློག་རོགས། ཨ་མེར་སྐུ་ངོ་ཆུང་བ།” ཧཱ་སན་གྱིས་དེ་སྐད་
ཟེར་ཡོང་། མཚམས་ལན་རེར་ངས་ཚན་པ་འདི་ཀློག་དུས་ཧཱ་སན་ལ་མཆི་མ་ཤམ་ཤམ་
བཞུར་ཡོང་། སྣང་ཚུལ་དེར་ང་དུས་རྒྱུན་ཡ་མཚན་སྐྱེས་མྱོང་། ཁོ་དོམ་དམ་སུ་ཞིག་གི་
ཕྱིར་དུ་ངུ་བ་ཡིན་ནམ། མཆི་མས་ལྭ་བ་བརླན་ཞིང་མགོ་བོ་རྡུལ་གྱིས་གཡོགས་པའི་རའོ་
སེ་ཏན་གྱི་ཕྱིར་ཡིན་ནམ། དབུགས་རྟ་རྔ་འདྲ་བོར་འཇུས་ནས་མཐའ་མཇུག་ཕ་རྒན་གྱི་
བྱམས་བརྩེ་འཐོབ་ཏུ་རེ་བའི་སའོ་ལ་བྷོ་ཡི་ཕྱིར་ཡིན། ངས་བལྟས་ན། རའོ་སེ་ཏན་གྱི་ལས་
དབང་དེ་འདྲའི་ངན་རྒྱུ་མེད། གང་ལྟར་ཡང་། ཨ་ཕ་རེ་རེའི་ནང་སེམས་ཀྱི་གཏིང་རོལ་དུ་
རང་གི་བུ་གསད་པར་འདོད་པའི་རྐམ་སྲེད་བསྐུངས་ཏེ་མེད་དམ་ཅི།
1973ལོའི་ཟླ7པའི་ཉིན་ཞིག ངས་ཧཱ་སན་ལ་ཀུ་རེ་གཞན་ཞིག་རྩེས་མྱོང་། དཔེ་ཆ་
ཀློག་སྟེ་མཚམས་ཤིག་ལ་སླེབ་རྗེས་ངས་ཤོག་ལྷེ་སྟོང་སློག་བྱེད་ཞོར་རང་གི་ཡིད་ལ་གང་
དྲན་ཞིག་ཁོར་ནར་མར་ལབ་རྐྱང་བྱས། འོན་ཀྱང་མགོ་སྐོར་གཏོང་སྟངས་འདི་ཧཱ་སན་
གྱིས་རྦད་དེ་ཤེས་ཀྱིན་མེད་པ་ལྟ་ཅི་འཚལ། ཁོར་མཚོན་ན་དཔེ་ཆའི་ངོས་ཀྱི་ཡི་གེ་ནི་ཐིག་
རིས་འགའ་ཡི་སྣོལ་རྡེབ་ཙམ་དུ་ཟད་ཅིང་། དེས་ག་རེ་ཤོད་ཀྱིན་པ་ནི་ལྐོག་ཏུ་གྱུར་ཏེ་གོ་
བའི་སྐལ་བ་དབེན། དེ་ལྟར་ཡི་གེ་ནི་གསང་བའི་འཇིག་རྟེན་དེའི་སྒོ་མོ་རེད། ཡང་སྒོ་མོ་དེ་
འབྱེད་སྤྱད་ལྡེ་མིག་ཏག་ཏག་ངའི་ལག་ན་ཡོད། དེའི་འཕྲོར་ངས་གད་མོ་རྒྱག་གིན “གཏམ་
རྒྱུད་འདི་ཡག་གམ” ཞེས་དྲིས་ཚེ། ཧཱ་སན་གྱིས “ཡག་པོར་འདུག” ཅེས་དགའ་བའི་
ཐལ་མོ་ཕེག་ཕེག་རྡེབ།
“ཁྱོད་ཀྱིས་དེ་འདྲའི་ཐལ་མོ་བརྡབས་ནས་ཅི་བྱེད།” ངས་དེ་ལྟར་ཁོར་དྲིས།
“འདི་ལྟ་བུའི་ཉན་འདོད་ཅན་གྱི་གཏམ་རྒྱུད་ཅིག་ཁྱོད་ཀྱིས་ཡུན་རིང་ཞིག་ལ་
བཤད་མྱོང་མེད” ཟེར་གྱིན་ཁོས་ད་དུང་ཐལ་མོ་རྡེབ།
ངས “ཁྱོད་ཀྱིས་ངོ་མ་ཟེར་བ་ཡིན་ནམ” ཞེས་ཧབ་ཆ་བརྒྱབ།
“ངོ་མ་དེ་འདྲ་རང་རེད། ”
“ཨ་ཡ་མཚན།” ངས་ཆིག་ལབ་རྒྱག་པ་ལྟར། “འདི་ནི་ངོ་མ……བློ་ཡིད་ལ་
འགོངས་པ་ཞིག་རེད། ཁྱོད་ཀྱིས་ང་ལ་རྫུན་ལབ་པ་མིན་འགྲོ་ཧཱ་སན” ཞེས་ཁོར་རྟིང་
གནོན་གྱིས་འདྲི་དུས། ཁོས་ད་དུང་ཐལ་མོ་ཕེག་ཕེག་རྡེབ་ཀྱིན། “ཡག་ཐག་ཆོད་རེད། ཨ་
མེར་སྐུ་ངོ་ཆུང་བ། ཁྱོད་ཀྱིས་སང་ཉིན་ང་ལ་མང་ཙམ་བཀླག་ན་ཆོག་གམ” ཟེར་ཡོང་།
“ཨ་ཡ་མཚན།” ངས་སླར་ཡང་ཚིག་འདི་བསྐྱར་ཟློས་ཤིག་བྱས། དེ་མ་ཐག་དབུགས་
སྟོད་དུ་འཚང་ཡོང་བའི་ཚོར་སྣང་ཞིག་སྐྱེས། དེ་ནི་དཔེ་བཞག་ན་སྐྱེས་པ་ཞིག་གིས་རང་
ཚང་གི་སྒོ་ར་རྒྱབ་མ་ནས་རིན་པོ་ཆེའི་གཏེར་ཁ་ཞིག་རྙེད་པ་དང་འདྲ། རི་ལས་འབབ་
དུས་དྲན་ཚུལ་ཅི་རིགས་ངའི་ཀླད་པའི་ནང་ཁ་འགད་ཀྱིན་འདུག དེ་ནི་དུས་ཆེན་སྐབས་
ཀྱི་ཏ་མེང་སྲང་ཆེན་ནས་ཤོག་སྦག་བཀད་པ་དང་གཉིས་སུ་མ་མཆིས། འདི་ལྟ་བུའི་ཉན་
འདོན་ཆེ་བའི་གཏམ་རྒྱུད་ཅིག་ཁྱོད་ཀྱིས་ཡུན་རིང་ཞིག་ལ་བཤད་མྱོང་མེད། ཁོས་འདི་
ལྟར་ལབ་པ་རེད། སྐབས་དེར་ངས་ཧཱ་སན་གྱིས་ང་ལ་ཅི་ཞིག་འདྲི་བཞིན་པ་ཐོས།
“ད་སྔོན་ཁྱོད་ཀྱིས་ག་རེ་ལབ་སོང་།” ངས་ཁོར་དྲིས།
‘ཡ་མཚན’ ནི་ཅི་ཞིག་གི་དོན་རེད།”
ངས “ཧ་ཧ” ཞེས་གད་མོ་དགོད་ཞོར་ཁོའི་སྐེར་འཐམ་ནས་འགྲམ་པའི་སྟེང་འོ་
ཞིག་བྱས།
“ཁྱོད་ཀྱི་འདི་ཅི་ཡིན།” གདོང་པ་དམར་པོར་འགྱུར་གྱིན་ཁོས་དྲ་ངེ་དྲང་ངེར་དེ་
ལྟར་ཟེར།
ངའི་མཛའ་བརྩེའི་ངང་ཁོར་འཕུད་རྡེག་གཅིག་བྱས་ཏེ་འཛུལ་དམུལ་དམུལ་
ཁོར། “ཁྱོད་ནི་རྒྱལ་སྲས་ཤིག་རེད། ཧཱ་སན། ཁྱོད་ནི་རྒྱལ་སྲས་ཤིག་རེད། ང་ཁྱོད་ལ་
དགའ” ཞེས་ལབ།
ཉིན་དེའི་དགོང་མོར་ངས་དུས་ཚོད་ཕྱེད་ཀ་ཞིག་སྤྱད་དེ་རང་གི་སྒྲུང་ཐུང་ཐོག་མ་དེ་
བྲིས། དེ་ནི་སྐྱོ་སྒྲུང་ཞིག་ཡིན། དེའི་ནང་བྲིས་ཡོད་པ་ནི་སྐྱེས་པ་ཞིག་གིས་རྫུ་འཕྲུལ་ཕོར་
བ་ཞིག་རྙེད་ཅིང་། ཉིན་ཞིག་ཁོས་སྟེས་དབང་ནས་ཕོར་བ་དེའི་ནང་ཟགས་པའི་མཆི་མ་
མུ་ཏིག་ཏུ་འགྱུར་ཐུབ་པ་མཐོང་། སྔོན་ཆད་རྒྱུ་ཁབ་སྐུད་ཙམ་ཞིག་མེད་རུང་། ཁོ་ནི་ནམ་
རྒྱུན་དགའ་དགའ་སྤྲོ་སྤྲོའི་བག་ན་ཡོད་མཁན་ཞིག་ཡིན་པས་མིག་ཆུ་བཞུར་ཐེངས་དཀོན།
འོན་ཀྱང་ཕོར་བ་དེ་རྙེད་རྗེས་ཁོས་ཐབས་ཤེས་ཅི་རིགས་སྤྱད་དེ་རང་ཉིད་སྐྱོ་རུ་བཅུག་
ནས་མཆི་མ་ནོམ་དུ་སྒྱུར་མགོ་བརྩམས། རིམ་བཞིན་མུ་ཏིག་བསགས་ཏེ་མང་ནས་མང་
དུ་འཕེལ། ཁོའི་ཟ་ཧེབ་དང་བརྣབ་སེམས་ཀྱང་ཇེ་ཆེ་ནས་ཇེ་ཆེར་སོང་། སྒྲུང་གཏམ་གྱི་
མཇུག་ཏུ། རིན་པོ་ཆེའི་རི་བོ་ཞིག་གི་སྟེང་ཙོག་སྟེ་སྡོད་མཁན་སྐྱེས་པ་དེས་ལག་ཏུ་གྲི་རིང་
ཞིག་ཐོགས་ཤིང་པང་བའི་ནང་སྙིང་བརྩེ་བའི་ཆུང་མ་བསད་པའི་བེམ་པོ་འུབས་ཏེ་འུ་ཐུག་
པའི་ངང་གདོང་གི་མཆི་མ་རྫུ་འཕྲུལ་ཕོར་བའི་ནང་འཛར་དུ་བཅུག་སྟེ་ཡོད།
སྨག་ཡོངས་སུ་རུབ་རྗེས། ང་ཉིས་ཐོག་ཏུ་འཛེགས་ཏེ་ཨ་ཕའི་ཐ་མག་འཐེན་ཁང་དུ་
ཕྱིན། ངའི་ལག་པའི་ནང་རྩོམ་གྱི་ཤོག་ལྷེ་གཉིས་ཡོད། དེའི་ངོས་སུ་རང་གི་གཏམ་རྒྱུད་
བྲིས་ཡོད། ང་ནང་དུ་འཛུལ་དུས་ཨ་ཕ་དང་ལཱ་ཤེན་ཧན་གཉིས་ཀྱིས་ཐ་མག་འཐེན་ཞོར་
ཆང་རག་པེ་ལན་ཏི་འཐུང་གིན་འདུག
“དེ་ཅི་ཞིག་རེད། ཨ་མེར།” ལག་ཟུང་ལྟག་ཀོར་སྒང་དུ་བསྙེས་ཏེ་འབོལ་ཁྲིའི་སྟེང་
གསེག་ཁེན་སྒོས་སྡོད་པའི་ཨ་ཕས་དེ་ལྟར་དྲིས།
སྔོ་བསངས་ཀྱི་དུ་སྨུག་ཁོའི་གདོང་ན་ལང་ལོང་གཡོ། མིག་མདངས་དེས་ང་ཁ་སྐམ་
ལྕེ་སྲད་དུ་བཏང་། གྲེ་བ་གསེང་ཙམ་བྱས་རྗེས་རང་གིས་སྒྲུང་གཏམ་ཞིག་བྲིས་པ་ཡིན་ཞེས་
ལན་བཏབ།
ཨ་ཕས་མགོ་བོ་ལྡེམ་ཙམ་དང་འཛུལ་ཆུང་མངོན་ཙམ་བྱས། དེས་ནི་ཁོ་དེ་ལ་སྤྲོ་སྣང་
མེད་པ་མཚོན། “འོ། ཁྱོད་ཀྱིས་བྲིས་པ་ཅི་འདྲ་རེད། ལེགས་པོར་ཡོད་དམ།” དེ་ཙམ་
ལས་སྐད་ཆ་གཞན་མེད་པར། ཁོས་འཕྱོ་ཞིང་ལྡེམ་པའི་དུ་སྨུག་གི་རྒྱབ་ལོགས་ནས་ང་ལ་
བལྟས་ཏེ་སྡོད།
ཡང་ན་ང་དེ་གར་ལངས་ཏེ་ཆུ་ཚོད་སྐར་མ་གཅིག་ཀྱང་འགོར་མེད། འོན་ཀྱང་ད་
ལྟའི་བར་དུ་ངས་དེ་ནི་རང་གི་མི་ཚེའི་ཁྲོད་ཀྱི་ཆེས་རིང་བའི་ཆུ་ཚོད་སྐར་མ་གཅིག་དེ་
ཡིན་པར་སྙམ་ཡོད། དེ་ལྟར་ཆུ་ཚོད་སྐར་ཆ་རེ་རེ་ཕར་ལ་འདས། ཡང་སྐར་ཆ་སྔ་ཕྱི་གཉིས་
ཀྱི་བར་མཚམས་ནི་བསྐལ་པ་རེ་རེ་དང་འདྲ། མཁའ་དབུགས་འཚང་ཞིང་སྟུག བཞའ་
ཞིང་རླན། ཐ་ན་དཀག་ཅིང་འཁྱེངས་པར་གྱུར། ངས་དབུགས་ཀྱང་འབྱིན་ཁག་པོར་འདུག
ཨ་ཕས་མུ་མཐུད་དུ་ང་ལ་ཅེ་རེར་བལྟས་པ་ལས་ངའི་སྒྲུང་གཏམ་ལ་ལྟ་བའི་ཚུགས་ཀ་
ཙམ་མི་མངོན།
སྐབས་དེར་སྔོན་ཆད་ཇི་བཞིན་ལཱ་ཤེན་ཧན་གྱིས་ང་བསྐྱབས་སོང་། ཁོས་ལག་པ་
བརྐྱངས་འོང་ཞོར་བཅོས་མ་མིན་པའི་འཛུམ་དང་བཅས། “ངས་གཅིག་བལྟས་ན་ཆོག་
གམ། སྙིང་ཉེ་བའི་ཨ་མེར། ང་ཁྱོད་ཀྱིས་བྲིས་པའི་གཏམ་རྒྱུད་བཀླག་རྒྱུར་དགའ་ཐག་
ཆོད་ཡིན” ཟེར། ནམ་རྒྱུན་ཨ་ཕས་ང་འབོད་དུས “སྙིང་ཉེ་བའི” ཞེས་པའི་བརྩེ་འདང་
མཚོན་བྱེད་ཀྱི་འབོད་སྒྲ་འདི་གཏན་ནས་སྦྱར་མྱོང་མེད།
ཨ་ཕས་ཕྲག་མགོ་གཟེངས་ཙམ་བྱས་ཏེ་ཡར་ལངས་བྱུང་། ཕར་བལྟས་ན་ད་ལྟ་ཁོའི་
ལུས་ཡོངས་བག་ལྷོད་ལེར་སོང་འདུག ལཱ་ཤེན་ཧན་གྱིས་ཁོ་ཡང་བསྐྱབས་སོང་བ་འདྲ།“དེ་
འགྲིག་འདུག ལཱ་ཤེན་ཧན་ལ་སྤྲོད། ང་ཀླད་ཐོག་ཏུ་སོང་སྟེ་སང་ཉིན་གྱི་བྱ་བར་གྲ་སྒྲིག་འདྲ་
བྱ་དགོས།” ཨ་ཕས་སྐད་ཆ་འདི་བསྐྱུར་རྗེས་ཁ་ཕར་འཁོར་ཏེ་བུད་སོང་། མི་ཚེའི་དུས་
ཚོད་མང་ཆེ་བའི་ནང་། ངས་རང་གི་ཨ་ཕ་མགོ་ཐོག་གི་ལྷ་ལྟར་བཀུར་བ་ཡིན། འོན་ཀྱང་
སྐད་ཅིག་ཆ་དེའི་ནང་། ངས་རང་གི་ལུས་ཡོངས་ཀྱི་རྩ་ཐམས་ཅད་དུས་གཅིག་ཏུ་བཅད་དེ།
ཁོའི་སྡུག་ཆགས་ཀྱི་ཁྲག་རྒྱུན་དེ་ཡོངས་སུ་རྫོགས་པར་ཕྱི་ལ་དབོ་ཐུབ་ན་ཅི་རུང་སྙམ་བྱུང་།
དུས་ཚོད་གཅིག་འགོར་སོང་། སྨག་སྔར་བས་གནག་པར་གྱུར། ཁོ་གཉིས་ཀྱིས་ཨ་
ཕའི་འཇིབ་འཁོར་བསྐོར་ཏེ་མཚན་ཚོགས་སྟེང་སྤྲོ་སྐྱིད་གཏོང་དུ་ཕྱིན་སོང་། ལཱ་ཤེན་ཧན་
སྒོ་ཕྱིར་མ་སོང་བའི་སྔོན་ཙམ་དེར་ངའི་མདུན་ནས་འཁུམ་ཙོག་གིས་བསྡད་དེ་གཏམ་རྒྱུད་
དེ་ཕྱིར་ངའི་ལག་ཏུ་བཞག ཞོར་ན་ད་དུང་ཉིས་ལྟེབ་བྱས་ཡོད་པའི་ཤོག་འཛར་ཞིག་ཀྱང་
འདུག ཁོས་མིག་ཟུང་ཀེམ་ཀེམ་རྡེབ་ཀྱིན་འཛུམ་དང་བཅས། “འདི་ལ་ཅུང་ཙམ་ནས་
ལྟོས” ཟེར། ཕར་གོམ་པ་འགའ་སྤོས་རྗེས་འགྲོ་མཚམས་བཞག་སྟེ་ཁ་ཕྱིར་འཁོར་ནས་ཡང་
ཚིག་གཅིག་བསྣན་བྱུང་། “དཔེ་མེད་པའི་ཡག་པོ་རེད།” རྩོམ་འབྲིའི་ཐད་སྐུལ་ལྕག་
བཏབ་པའི་ཆ་ནས་བཤད་ན། སྐད་ཆ་འདིས་ནི་ང་ལ། དེ་རིང་གི་རྩོམ་སྒྲིག་པ་སུ་དང་གང་
གི་ངོ་བསྟོད་ལས་ཀྱང་ལྷག་པའི་སྤོབས་པ་བསྩལ་མྱོང་།
ཁོ་གཉིས་བུད་སོང་། མལ་ཁྲིའི་སྟེང་བསྡད་དེ་ངའི་སེམས་ལ་གལ་སྲིད་ལཱ་ཤེན་ཧན་
རང་གི་ཨ་ཕ་ཡིན་ན་ཅི་མ་རུང་སྙམ། དེར་མཐུད་ངས་ཨ་ཕ་དྲན་བྱུང་། ཁོའི་ཆུ་ཞེང་གབ་
པའི་བྲང་དཀྱེལ་དྲན་བྱུང་། ང་པང་དུ་འུབས་སྐབས་དེ་གར་བསྙེས་ཏེ་སྡོད་པའི་ཚོར་སྣང་
ནི་ཅི་འདྲའི་སྐྱིད་པ་ལ། ངས་ཉིན་རེའི་ཞོགས་པར་ཁོའི་ལུས་སྟེང་ནས་སྣོམ་ཡོང་བའི་ཆང་
དྲི་ཞིམ་པོ་དེ་དྲན་ཡོང་། ཁོའི་རྩུབ་ཧྲགས་ཀྱི་ཁ་སྤུས་ངའི་གདོང་པར་གཙག་པའི་བདེ་ཟུག་
དེ་དྲན་ཡོང་། མཚམས་དེར་ནག་ཉེས་ཀྱི་ཚོར་སྣང་བཟོད་མེད་ཅིག་གིས་གློ་བུར་བསྡམས་
བྱུང་བས་ང་སྤྱོད་ཁང་ནང་དུ་བརྒྱུགས་སོང་ནས་ལྷོག་ལྷོག་ངང་བསྐྱུག་དགོས་བྱུང་།
དགོང་མོ་དེར་ཅུང་ཙམ་འཕྱི་པོར་ཆགས་རྗེས། མལ་ཁྲིའི་སྒང་འཁུམ་རིལ་སྒོས་
བསྡད་དེ། ངས་ཡང་ནས་བསྐྱར་དུ་ལཱ་ཤེན་ཧན་གྱིས་བྱིན་པའི་ཤོག་འཛར་དེའི་ངོས་ཀྱི་ཡི་
གེ་དག་བཀླགས་པ་ཡིན། ཁོས་འདི་ལྟར་བྲིས་འདུག
སྙིང་ཉེ་བའི་ཨ་མེར།
ང་ཁྱོད་ཀྱི་གཏམ་རྒྱུད་ལ་ཞེ་དྲག་དགའ་པོ་བྱུང་། གནམ་རྒན་མ། ལྷ་མཆོག་ཨན་ལཱས་ཁྱོད་
ལ་རང་རྐྱ་འཕེར་བའི་ལྷན་སྐྱེས་ཀྱི་རིག་པ་ཞིག་བསྩལ་འདུག ཁྱོད་ཀྱི་འགན་འཁྲི་ནི་དེ་ལ་སྲེག་
བཅད་བརྡར་གསུམ་བྱེད་རྒྱུ་དེ་རེད། འདི་ལྟར་བྱེད་དགོས་པའི་རྒྱུ་མཚན་ནི། སྐྱབས་མགོན་གྱིས་
བསྩལ་པའི་ལྷན་སྐྱེས་ཀྱི་རིག་པ་ཆུད་གཟོན་མཁན་ནི་བོང་གླེན་ཞིག་དང་གཉིས་སུ་མ་མཆིས་
པས་སོ། །ཁྱོད་ཀྱིས་བྲིས་པའི་གཏམ་རྒྱུད་ཀྱི་བརྡ་སྤྲོད་ནི་ཞིབ་ཅིང་ཏིག རྩོམ་གཤིས་ཀྱིས་ཡིད་ཀྱི་
བརྟན་པ་འཕྲོག་པར་བྱེད། འོན་ཀྱང་ཆེས་བརྗེད་མི་ཐུབ་པ་ནི། ཁྱོད་ཀྱི་གཏམ་རྒྱུད་ལ་ཟུར་ཟའི་
རྣམ་པ་ཐོན་འདུག ཡང་ན་ཁྱོད་ཀྱིས་ད་དུང་ཟུར་ཟ་ཞེས་པ་དེའི་དོན་ཅི་ཡིན་ཧ་མི་གོ་ཚོད། འོན་
ཀྱང་ཁྱོད་ཀྱིས་རྗེས་ནས་དེའི་ཧ་གོ་སྲིད། རྩོམ་པ་པོ་ལ་ལས་མི་ཚེ་སྒོར་མོར་ཧུར་བརྩོན་བླ་ལྷག་
བསྐྱེད་ནས་དེ་ལ་ཤི་འཐམ་རོ་འཐམ་བྱས་རུང་འདོད་པ་དོན་དུ་མི་ཡོང་། འོན་ཀྱང་ཁྱོད་ཀྱི་རྩོམ་
དང་པོ་དེ་འདྲའི་མཐོ་ཚད་ལ་བསླེབས་འདུག
ངའི་སྒོ་ཆེན་ནམ་དུ་ཡང་ཁྱོད་ཀྱི་ཕྱོགས་སུ་བརྒྱངས་ཏེ་ཡོད། སྙིང་ཉེ་བའི་ཨ་མེར། ཁྱོད་ཀྱིས་
གཏམ་རྒྱུད་ཅི་ཞིག་བྲིས་རུང་ང་ཁྱོད་ཀྱི་ཀློག་པ་པོ་བྱེད་རྒྱུར་མོས། ཁྱོད་ཀྱི་གཏམ་རྒྱུད་དཔེ་མེད་
པའི་ཡག་པོ་རེད།
ཁྱོད་ཀྱི་གྲོགས་པོ། ལཱ་ཤེན།
ལཱ་ཤེན་ཧན་གྱི་ཤོག་འཛར་དེ་ལས་ཡོང་བའི་སྤྲོ་སྣང་གིས་ང་རང་མྱོས་པ་ལྟར་དུ་
བཟོས། ལག་ཏུ་སྒྲུང་གཏམ་དེ་ཐོགས་ནས་ང་མཆོང་མ་ལྡིང་གིས་སྐས་ཐོག་ནས་མར་བབས་
ཏེ་ཐད་ཀར་འོག་ཁང་གི་སྒོ་ཁྱམས་སུ་བརྒྱུགས། ཨ་ལི་དང་ཧཱ་སན་དེ་གའི་ས་གདན་སྟེང་
གཉིད་ཉལ་ཡོད། མཚན་མོར་ཨ་ཕ་ཕྱི་ལོགས་སུ་འགྲོ་དགོས་བྱུང་སྟེ་ཨ་ལིས་ང་ལ་ལྟ་སྐྱོང་
མི་བྱེད་ཀ་མེད་ཡིན་དུས་ཁོ་ཕ་བུ་གཉིས་ཀ་ད་གཟོད་ངེད་ཚང་གི་སྒོ་ཁྱམས་ནང་དུ་ཉལ།
ངས་འཕུད་རྡེག་བྱས་ཏེ་ཧཱ་སན་གཉིད་ལས་དཀྲོགས་རྗེས་གཏམ་རྒྱུད་ཅིག་ལ་ཉན་འདོད་
དམ་ཞེས་དྲིས།
ཁོས་བཟི་མ་གཉིད་ཀྱི་མིག་ཟུང་ཕུར་ཕུར་བྱེད་ཀྱིན་སྨྱང་ཤད་ཅིག་བརྐྱངས་ཏེ “ད་
ལྟ་ཨེ་ཡིན། དུས་ཚོད་ག་ཙམ་རེད” ཟེར།
“ དུས་ཚོད་ག་ཙམ་ཡིན་པ་མ་འདྲི། གཏམ་རྒྱུད་འདི་ཁྱད་པར་བ་ཞིག་ཡིན། ང་རང་
གིས་བྲིས་པ་ཡིན།” ཨ་ལི་གཉིད་ལས་དཀྲོགས་པར་དོགས་ཏེ། ངས་སྐད་དམའ་མོས་དེ་
ལྟར་བཤད། དེར་ཧཱ་སན་གྱི་གཉིད་གློ་བུར་སངས་ཏེ། རྒྱབ་ཀྱི་བལ་ཕྱར་ཕར་དེད་ནས “འོ་
ན་ངས་ཉན་འདོད” ཟེར།
ངས་མགྲོན་ཚོམས་ཀྱི་རྡོ་ཀ་མ་རིའི་ལྡེབས་ཐབ་ཀྱི་ལོགས་ནས་ཁོར་གཏམ་རྒྱུད་དེ་
བཀླགས་པ་ཡིན། ཐེངས་དེར་ཀུ་རེ་ཅི་ཡང་རྩེས་པ་མེད། བསླབ་དེབ་ངོས་ཀྱི་ཆུ་སྣ་གར་
ཁྲིད་ཀྱི་ཀློག་སྟངས་ཀྱང་མིན། ཐེངས་དེ་ནི་ང་རང་ཉིད་ཀྱིས་བྲིས་པའི་གཏམ་རྒྱུད་ཁོར་
བཀླགས་པ་རེད། ཕྱོགས་མང་པོའི་ཆ་ནས་བཤད་ན། ཧཱ་སན་ནི་བཅོས་ལྷད་མ་འདྲེས་པའི་
ཉན་མཁན་གཤའ་མ་ཞིག་ཡིན་ཞེས་ལབ་ཆོག སྐབས་དེར་ཁོ་ངས་བཤད་པའི་གཏམ་རྒྱུད་
དེའི་ནང་རྦད་དེ་ཤོར་ནས། གདོང་པའི་དགའ་སྡུག་གི་རྣམ་འགྱུར་ཡང་གཏམ་རྒྱུད་ཀྱི་
འཕེལ་རིམ་དང་བསྟུན་ནས་འཕྱོ་འཇགས་བྱེད། མཐའ་མཇུག་གི་ཚིག་རྐང་དེ་བཀླགས་
ཚར་རྗེས་ཁོས་ཐལ་མོ་བརྡབས། འོན་ཀྱང་སྐད་འབོད་མ་བརྒྱབ།
“གནམ་རྒན་མ། ཨ་མེར་སྐུ་ངོ་ཆུང་བ། དཔེ་མེད་པའི་ཡག་པོ་རེད།” ཧཱ་སན་གྱི་
གདོང་ནས་འཛུམ་མདངས་ལྷུག་པོར་གྲོལ་བྱུང་།
“ཁྱོད་གཏམ་རྒྱུད་འདི་ལ་དགའ་འམ།” ངས་དེ་ལྟར་དྲིས། ཁོས་ང་ལ་ཐེངས་གཉིས་
ལ་བསྔགས་བརྗོད་བྱས་པ་རེད། ཅི་འདྲའི་དགའ་བ་བྲོད་པ་ལ།
‘ཨན་ལཱས་མཁྱེན། དུས་ནམ་ཞིག་གི་ཚེ། ཁྱོད་ཅིས་ཀྱང་རླབས་ཆེ་བའི་རྩོམ་པ་
པོ་ཞིག་ཏུ་འགྱུར་སྲིད།” དགའ་སྤྲོ་གནོན་ཐབས་མ་བྱུང་བའི་ཧཱ་སན་གྱིས། “ཉིན་ཞིག་
འཛམ་གླིང་གི་མི་ཚང་མས་ཁྱོད་ཀྱི་གཏམ་རྒྱུད་བཀླག་ཏུ་སྲིད་དོ” ཟེར།
“འུད་བསྟོད་དེ་ཐལ་ཆེ་སོང་། ཧཱ་སན།” ངས་ཁ་ནས་དེ་ལྟར་ལབ་རུང་ཁོག་ནས་
ཁོས་དེ་ལྟར་དྲན་པར་ཧ་ཅང་དགའ།
“ངས་འུད་བསྟོད་བྱས་པ་མིན། ཁྱོད་རླབས་ཆེན་ཞིག་ཏུ་འགྱུར་ངེས་རེད། ཁྱོད་ལ་
སྐད་གྲགས་རྒྱས་ངེས་རེད།” ཁོས་དེ་ལྟར་རང་གི་ལྟ་ཚུལ་མཐར་སྐྱེལ་བྱེད། དེའི་འཕྲོར་
ཁོས་ཚིག་མཚམས་བཞག་སྟེ་ད་དུང་ཅི་ཞིག་བཤད་འདོད་ཀྱིས་བསམ་བློ་ཅུང་ཙམ་བཏང་།
དེ་ནས་མགྲིན་པ་གསང་ཙམ་བྱས་ཏེ། “འོན་ཀྱང་། ངས་ཁྱོད་ལ་གཏམ་རྒྱུད་འདི་དང་
འབྲེལ་བའི་དྲི་བ་ཞིག་བཏོན་ན་ཨེ་ཆོག” ཟེར།
“ཨ་ཙི། ལོས་ཆོག”
“འོ་ན………” ཁོས་བཤད་རྩིས་ཤིག་བྱས་ཏེ་ཡང་ཚིག་མཚམས་བཅད་སོང་།
“ཤོད་དང་། ཧཱ་སན།” གཤམ་ནས་གོ་ཡོང་བ་ནི་མུ་མཐུད་དུ་ཉན་འདོད་པ་ཞིག་
ཡིན་མིན་མི་ཤེས་པས། སྐད་ཅིག་ཆ་དེར་རྩོམ་པ་པོ་ང་བློང་བློང་པོར་གྱུར་རུང་གདོང་ལ་
སྔར་བཞིན་འཛུལ་དམུལ་བརྒྱངས་ཏེ་བསྡད།
“འོ་ན་འགྲིག་འདུག ངས་ཁྱོད་ལ་འདྲི་འདོད་པ་ནི། སྐྱེས་པ་དེས་རང་གི་ཆུང་མ་
གསོད་དགོས་ཡོད་དམ། དོན་ལ་ཁོའི་མིག་ཆུ་ནི་ངེས་པར་སྐྱོ་བའི་མིག་ཆུ་ཡིན་དགོས་མེད་
པ་འདྲ། དེ་ལྟ་ན་ཁོས་རང་གི་མིག་ནང་དུ་སྒོག་པའི་དྲི་མ་བདུག་ན་མི་ཆོག་གམ” ཟེར།
ང་ཧ་ལས་སོང་། དྲི་བ་ཁྱད་དུ་མཚར་བ་དེ་ཕར་བལྟས་ཚོད་དུ་གླེན་ཞད་ཅན་ཞིག་
ཡིན་རུང་ངས་གཏན་ནས་དྲན་མྱོང་མེད། སྐབས་དེར་ངའི་ངག་ནས་ཚིག་མ་འཁྲོལ་བས་
མཆུ་ཏོ་མུར་མུར་འགའ་བྱས་ཏེ་བསྡད། ཏག་ཏག་དགོང་མོ་དེར། ངས་རྩོམ་འབྲིའི་དམིགས་
ཡུལ་ཞིག་སྟེ་ཟུར་ཟ་བསླབས་ཏེ་ཤེས། ད་དུང་རྩོམ་འབྲིའི་སྐུང་སྒུག་ཅིག་སྟེ་བྱུང་རིམ་གྱི་
མདུད་ཁ་ཟེར་བ་དེ་བསླབས་ནས་ཤེས། ས་སྟེང་སྐྱེ་བོ་རྫོགས་མེད་ཀྱི་ཁྲོད་ནས། རྩོམ་འབྲིའི་
གནད་འགག་འདི་ཏག་ཏག་ཧཱ་སན་གྱིས་ང་ལ་བསླབས་ཏེ་ཤེས་སུ་བཅུག་པ་རེད། ཡིག་
འབྲུ་རྡོག་གཅིག་གི་ཀློག་མི་འགྲོ་ལ་འབྲི་ཡང་མི་ཤེས་པའི་ཧཱ་སན་གྱིས་ང་ལ་བསླབས་ཏེ་
ཤེས་སུ་བཅུག་པ་རེད། འཁྱགས་པ་ལྟར་གྲང་ཞིང་མུན་པ་བཞིན་གནག་པའི་སྐད་སྒྲ་ཞིག་
ངའི་རྣ་འགྲམ་དུ་འཁོར་ཏེ་ཡོང་། ཁོས་ཅི་ཞིག་ཤེས་སམ། ཡིག་རྨོངས་ཧ་ཙ་ར་ཁོས། ཁོར་
མཛའ་བ་ནི་ཚེ་གང་པོར་ཐབ་ཚང་ནང་གླ་གཡོག་རྒྱུག་རྒྱུ་དེ་རེད། ཁོས་ད་དུང་ང་ལ་སུན་
འབྱིན་བྱེད་ཕོད་པར་འདུག་ཨང་།
“ཡག་བྱུང…………” ངས་དེ་ལྟར་ཁ་གྲག་རུང་སྐད་ཆ་དེའི་མཇུག་བསྐྱང་མ་ཐུབ།
རྒྱུ་མཚན་ནི་གློ་རྡེག་ཨ་ཧྥུ་ཧན་གྱི་ཡོད་ཚར་འགྱུར་སོང་།

ལེའུ་ལྔ་པ།

འབྲུག་སྟོང་ལྡིར་འདྲའི་སྒྲ་ཆེན་པོ་ཞིག་མཆེད་འོང་སྟེ་ས་གཞི་ཡང་འདར་ཆེམ་ཆེམ་
བྱེད། “སྐག —སྐག མེ་མདའ་རྒྱག་པའི་སྐད་ཀྱང་གྲག “ཨ་ཕ།” ཧཱ་སན་གྱིས་
སྐད་འབོད་བརྒྱབ། རྡོག་ཁ་གློད་དེ་ངེད་གཉིས་མགྲོན་ཚོམས་ཀྱི་སྒོ་ཕྱིར་བརྒྱུགས། རྐང་པ་
འཐེང་གིན་ཨ་ལི་ཁྱམས་རིང་ན་ཅི་ནུས་སྒོས་མགྱོགས་པོར་ཚུར་རྒྱུག་ཡོང་གིན་འདུག
“ཨ་ཕ། ཀན་ཅི་ཞིག་གི་སྒྲ་རེད།” ཧཱ་སན་གྱིས་སྐད་རྒྱག་གིན་དཔུང་པ་གཉིས་ཀ་
བརྐྱངས་ཏེ་ཨ་ལིའི་ཕྱོགས་སུ་མཆོང་རྒྱུག་བྱེད། ཨ་ལིས་ལག་པ་བརྐྱངས་ཏེ་ངེད་གཉིས་
པང་ནང་བསྡམས། སྒེའུ་ཁུང་ལས་འོད་དཀར་ཤར་གཅིག་འཚུབ་སྟེ་སོང་། དེས་མཚན་
མོའི་ནམ་མཁར་དངུལ་མདངས་འཚེར་དུ་བཅུག ཡང་འོད་དཀར་ཤར་གཅིག་འཚེར་ཏེ་
སོང་། དེར་མཐུད་དྲག་ཆར་བབས་འདྲའི་བོའུ་སྐད་བསྟུད་མར་གྲག
“ཁོ་ཚོས་ངང་པ་རྔོན་པ་རེད།” ཨ་ལིས་འགག་སྐད་འཛེར་འཛེར། “ཁོ་ཚོས་
མཚན་མོར་ངང་པ་རྔོན་པ་རེད། མ་སྐྲག་ཅིག” ཟེར།
རྒྱང་རིང་ནས་ཉེན་རྟོག་དུང་བརྡ་མཆེད་ཡོང་། གང་ཞིག་ནས་ཤེལ་སྒོ་ཧྲུག་ཆག་ཏུ་སོང་
བའི་སྒྲ་འཁོར་ཡོང་། ད་དུང་བར་བར་ནས་མིའི་སྐད་ཅོར་ཡང་ཐོས་ཐུབ། ཕར་བལྟས་ན་དེ་
ཚོ་རྨི་ལམ་ལས་སྔངས་སད་བྱས་ཏེ་སྒོ་ཕྱིའི་སྲང་ལམ་དུ་རྒྱུག་གིན་འདུག མིག་ནང་གི་ངལ་
དུབ་ཡལ་ལོང་མ་བྱིན་པའི་ཁོ་ཚོས་ལུས་སུ་མལ་གོས་གྱོན་ཞིང་སྐྲ་ལོ་ཟེད་ཟེད་ལིང་ལིང་
རྒྱུག་གིན་ཡོད་ཚོད། ཨ་ལིས་ངུད་མོ་རྒྱག་པའི་ཧཱ་སན་རང་གི་བྲང་ཁར་དམ་པོར་སྦྱར་ནས་
ལག་པས་བྱིལ་བྱིལ་གཏོང་། དེའི་ཕྱིས་སུ་ངས་རང་ཉིད་ལ་དགོང་མོ་དེར་རང་གིས་ཧཱ་སན་
ལ་ཕྲག་དོག་མ་བྱས། ཕྲག་དོག་ཅུང་ཙམ་ཡང་མ་བྱས་ཞེས་ཨུ་ཚུགས་བྱས་མྱོང་།
ངེད་ཚོ་འདར་སིག་སིག་ཕན་ཚུན་ལ་འབྱར་ཏེ་ཧ་ལམ་སྐྱ་རེངས་གསལ་བའི་བར་
བསྡད། དོན་ལ་མེ་མདའི་སྐད་དང་སྒྱོགས་སྒྲ་དུས་ཚོད་གཅིག་ཀྱང་མ་འགོར་བར་འཇགས་
སོང་རུང་། སྔོན་ཆད་སྲང་ལམ་ནས་མེ་མདའ་རྒྱག་པ་མཐོང་མྱོང་བ་ཕར་ཞོག་རྣ་ཐོས་ཀྱང་
མེད་པས་ང་ཚོ་དངོས་གནས་སྐྲག་ཐག་ཆོད་སོང་། ང་ཚོར་མཚོན་ན་སྐབས་དེའི་སྐད་སྒྲ་དེ་
དག་ནི་ཆ་མེད་རྒྱུས་མེད་རང་ཡིན། ཨམ་ཅོག་ནང་དུ་མེ་མདའི་སྐད་ལས་སྒྲ་གཞན་པ་ཅི་
ཡང་མེད་པའི་ཨ་ཧྥུ་ཧན་གྱི་བྱིས་པ་ཚོ་དེ་དུས་ད་དུང་སྐྱེས་ཡོད་པ་མ་རེད། མགྲོན་ཚོམས་
སུ་རུག་རུག་གིས་འཚང་སྟེ་ངེད་ཚོས་ཉི་མ་འཆར་བར་བསྒུགས། སྔ་མའི་འཚོ་བ་རོལ་
སྟངས་ལ་རྫོགས་ཤད་བཞག་ཟིན་པ་སུས་ཀྱང་ཚོར་གྱིན་མེད། ལར་ངེད་ཚོའི་འཚོ་སྟངས་
དེ་ཡོངས་སུ་མཇུག་རྫོགས་སོང་ཟེར་རུང་སྐབས་དེར་ད་རུང་སྦྲུལ་ཕར་སོང་གི་རྔ་མ་ཙམ་
ལུས་ཡོད། དངོས་སུ་མཇུག་རྫོགས་དུས་ནི1978ལོའི་ཟླ4པ་ཡིན། དོན་ལ་སྲིད་འགྱུར་བྱུང་
བ་རེད། དེའི་འཕྲོར་མཐུད་དེ1979ལོའི་ཟླ12པ་རེད། སྔོན་ཆད་ཧཱ་སན་ངེད་གཉིས་རྩེད་
སའི་སྲང་ལམ་བརྒྱུད་ནས། ཨུ་རུ་སུའི་ཐན་ཁེ་རྔམ་རྔམ་རྫིག་རྫིག་ངའི་ཡུལ་མི་སྤུན་ཟླའི་
སྲོག་གི་གཤེད་མ་རུ་འཁོར་ཡོང་སྟེ། དེ་རིང་ད་དུང་མཇུག་རྫོགས་མེད་པའི་ཁྲག་གི་ཡུར་
ཆུའི་ཁྲོད་ཀྱི་དུས་རབས་འདིའི་དམྱལ་བའི་སྒོ་མོ་ཕྱེ་བ་རེད།
ཉི་མ་འཆར་ལ་ཉེ་དུས་ཨ་ཕའི་འཇིབ་འཁོར་ར་སྐོར་ནང་གྲག་བྱུང་། ཁོས་འཁོར་
ལོའི་སྒོ་ཤུགས་ཀྱིས་བརྒྱབ་སོང་། ཁོའི་བྲེལ་འཚུབ་ཀྱི་གོམ་སྒྲ་སྐས་ཐེམ་སྟེང་ལྗིད་ཏིག་
ཏིག་གྲག་བྱུང་། དེར་མཐུད་ཁོ་སྒོ་ཁར་མངོན་ཡོང་། ཁོའི་གདོང་ལས་ངས་རྣམ་འགྱུར་
གཞན་ཞིག་མཐོང་བྱུང་། དེ་འདྲའི་རྣམ་འགྱུར་ཞིག་སྔོན་ཆད་ཨ་ཕའི་ལུས་སྟེང་ལ་མངོན་
མྱོང་མེད། ངོ་མདངས་དེ་ཅི་ཞིག་ཡིན་པ་ངས་འཕྲལ་མར་དྲན་མ་ཐུབ། འོ་རེད-
འཇིགས་སྐྲག “ཨ་མེར། ཧཱ་སན།” ཁོས་སྐད་རྒྱག་གིན་ལག་ཟུང་བརྐྱངས་ཏེ་ཚུར་རྒྱུག་
ཡོང་གིན “ཁོ་ཚོས་བགྲོད་ལམ་ཡོངས་རྫོགས་དོ་དམ་བྱས་འདུག ཁ་པར་ལའང་སྐྱོན་
ཞུགས་ཏེ་གཏོང་ཐབས་མ་བྱུང་། ངས་སེམས་ཁྲལ་བྱས་པ་ལ” ཟེར།
ངེད་གཉིས་ཁོའི་པང་ནང་དུ་འཛུལ། དེ་ལྟར་བག་ཙམ་ཞིག་གི་རིང་། མདང་དགོང་
དོན་རྐྱེན་ཅི་ཞིག་བྱུང་བར་མ་ལྟོས་པར་ང་ལ་གནོན་ཐབས་བྲལ་བའི་དགའ་ཚོར་ཆེན་པོ་
ཞིག་སྐྱེས།
དེ་ཚོས་ངང་པ་རྔོན་པ་ག་ལ་ཡིན། དོན་དངོས་ཅི་ཞིག་ཡིན་པ་གསལ་པོར་བྱུང་།
1973ལོའི་ཟླ7པའི་ཚེས17གྱི་མཚན་མོ་དེར། དེ་ཚོའི་མེ་མདའ་རྒྱག་ཡུལ་གཞན་མ་རེད།
ཕྱི་ཉིན་ཞོགས་པར་གཉིད་ལས་སད་དུས་ཁ་པུར་གྲོང་ཁྱེར་གྱིས་མཐོང་བ་ནི། མི་རྗེའི་ལམ་
ལུགས་ཟེར་བ་འདས་པའི་ལོ་རྒྱུས་སུ་གྱུར་སོང་བ་དེ་རེད། དོན་ལ་གོང་མ་ཙ་ཧེར་རྒྱང་རིང་
དབྱི་ཐ་ལི་ན་ཡོད་པའི་གླགས་དང་བསྟུན་ནས། ཁོའི་སྤུན་མཆེད་ཏ་ཝོ་རྡི་ཁཱངགིས་སྲིད་
འགྱུར་བསླངས་འདུག་ལ། མ་ཟད་འཁྲུག་གསོད་མང་པོ་མ་ཤོར་བར་གོང་མ་ཙ་ཧེར་གྱི་མི་
ལོ་བཞི་བཅུའི་དབང་སྒྱུར་མགོ་རྟིང་སློག་སོང་བ་དེ་རེད།
ངས་དྲན་སོས་ཐུབ་པ་ནི། ཉིན་གསུམ་པའི་ཞོགས་པ་དེར་ཨ་ཕ་དང་ལཱ་ཤེན་ཧན་
གཉིས་ཀྱིས་ཇ་པ་ཏི་འཐུང་ཞོར། ཁ་པུར་རླུང་འཕྲིན་ཁང་གིས་སྒྲོག་པའི་འབྲེལ་ཡོད་སྲིད་
འགྱུར་གྱི་གནས་ཚུལ་གསར་ཤོས་ལ་ཉན་གྱིན་འདུག ཧཱ་སན་ངེད་གཉིས་ཨ་ཕའི་དཔེ་ཤག་
གི་ཕྱི་ལོགས་སུ་གབ་སྟེ་བསྡད།
“ཨ་མེར་སྐུ་ངོ་ཆུང་བ།” ཧཱ་སན་གྱིས་སྐད་ཆུང་ངུས་འབོད།
“ཅི་རེད།”
“ཅི་ཞིག་ལ ‘སྤྱི་མཐུན’ ཟེར་བ་རེད།”
ངས་ཕྲག་པ་གཟེངས་ཙམ་བྱས་ཏེ། “ངས་མི་ཤེས” ཞེས་ལན་བཏབ། ཨ་ཕའི་སྒྲ་སྡུད་
འཁོར་ལོས་ཡང་སྐོར་བསྐྱར་སྐོར་སྒོས “སྤྱི་མཐུན” ཞེས་སྒྲོག
“ཨ་མེར་སྐུ་ངོ་ཆུང་བ།”
“ཡང་ཅི་རེད།”
‘སྤྱི་མཐུན' ཟེར་བ་དེས་ཨ་ཕ་ངེད་གཉིས་གནས་གཞན་དུ་ཁྲིད་མི་འགྲོ།”
“ངས་བལྟས་ན་དེ་འདྲ་མི་སྲིད།” ངས་སྐད་ཆུང་ངུས་ལབ།
ཧཱ་སན་གྱིས་བསམ་བློ་ཞིག་བཏང་སྟེ་ཡང “ཨ་མེར་སྐུ་ངོ་ཆུང་བ” ཟེར།
ཨ་ལ་ཡང་ཅི་ཞིག་རེད།”
“ངས་ཨ་ཕ་ངེད་གཉིས་དེ་ཚོར་ཁྲིད་དུ་འཇུག་མི་འདོད།”
ངས་འཛུམ་ཆུང་བསྡུས་ཏེ། “ད་ཆོག་གི བོང་ཕྲུག་ཁྱོད། ཁྱོད་གཉིས་འཁྲིད་མཁན་སུ་
ཡང་ཡོད་པ་མ་རེད” ཅེས་ལན་བྱིན།
“ ཨ་མེར་སྐུ་ངོ་ཆུང་བ།”
“ཨ།”
“ཁྱོད་འུ་གཉིས་ཀྱི་སྡོང་བོའི་མགོར་འཛེག་འདོད་དམ།”
དེ་ལ་ང་ལྷག་པར་དགོད་ཁ་ལངས། འདི་ཡང་ཧཱ་སན་གྱི་འཇོན་ཐང་རེད། ཁོས་ནམ་
རྒྱུན་དུས་འོས་མོར་དོན་རན་པོ་སྨྲ་ཡོང——སྒྲ་སྡུད་ཀྱི་གསར་འགྱུར་ལ་ངོ་མ་སུན་པོ་
ཡོང་། ཧཱ་སན་ཁོའི་སྤྱིལ་ཆུང་སྐྱོ་བོ་དེའི་ནང་གྲ་སྒྲིག་བྱེད་དུ་བུད་སོང་། ང་ཐོག་ཁང་དུ
བརྒྱུགས་སོང་སྟེ་དཔེ་དེབ་ཅིག་ལག་ཏུ་བཟུང་། དེའི་འཕྲོར་ཐབ་ཚང་དུ་སོང་སྟེ་གློ་ཁུག་
ནང་ཐང་འབྲུ་སྤར་མོ་ཁང་བླུགས་རྗེས་སྒོར་བརྒྱུགས། ཧཱ་སན་གྱིས་སྒོའི་ཕྱི་ལོགས་ན་ང་ལ་
བསྒུགས་འདུག མདུན་སྒོ་ནས་ཐོན་ཏེ་ངེད་གཉིས་རི་དེའུ་དེའི་ཕྱོགས་སུ་བསྐྱོད།
གྲོང་མཐའི་གཞིས་ཁུལ་བརྒལ་རྗེས། ངེད་གཉིས་ཀྱིས་རི་དེའུ་དེར་འདབས་འབྲེལ་
སྒོས་ཡོད་པའི་ས་རྒོད་ལེབ་མོ་ཞིག་ནས་ཤར་རྒྱག་གིས་བསྐྱོད།
གློ་རྡེག་རྡོ་བ་ཞིག་ཧཱ་སན་
གྱི་རྒྱབ་ལ་ཕོག ཁ་ཕྱིར་འཁོར་མཚམས་ངའི་སྙིང་ལྗིད་ཀྱིས་ཐུར་ལ་དཔྱངས་སོང་། ཨ་སེབ་
ཀྱིས་ཁོའི་ཁྱི་སྤྱང་རྔ་སྦྲེལ་ལྟ་བུའི་ངན་གྲོགས་བཱ་ལེ་དང་ཁཱ་མོ་གཉིས་འཁྲིད་དེ་གསུམ་ག་
ཚུར་ཡོང་གིན་འདུག
ཨ་སེབ་ཀྱི་ཨ་ཕའི་མིང་ལ་མ་ཧི་མུ་ཏེ་རུ་འབོད། ཁོ་ངའི་ཨ་ཕའི་གྲོགས་པོ་ཡིན་ཞིང་
གནམ་གྲུའི་ཁ་ལོ་པ་ཞིག་རེད། ཁོ་ཚང་སྤྲས་ཤོམ་ཆེ་བའི་གཞིས་ཁུལ་ཞིག་ཏུ་འདུག ཤིང་
ཏ་ལའི་ལྗོན་པ་འཁྲིགས་པའི་གསེབ་ཀྱི་སྒོ་ར་དེ་མཐོ་ཞིང་མཁར་རྩིག་ནི་བརྗིད།
ངེད་ཚང་དང་སྲང་ལམ་འགས་བར་ཆོད་པའི་ལྷོ་ངོས་དེར་ཡོད། པ་ཙིཨ་ཁེ་བྷ་ཧན་གྲོང་
ཁུལ་གྱི་བྱིས་པ་ཚོར་མཚོན་ན། ཨ་སེབ་དང་ཁོའི་ངན་མཚང་རླུང་ལྟར་གྲགས་པའི་ལྕགས་
ཀྱི་རྫོག་མགོ་དེ་མི་ཤེས་མཁན་སུ་ཡང་མེད་ལ། དེའི་བྲོ་བ་མྱང་རྒྱུར་མི་སྐྲག་མཁན་ཡང་
སུ་ཞིག་མཆིས། ཁོའི་ཨ་ཕ་ནི་ཨ་ཧྥུ་ཧན་པ་དང་ཨ་མ་འཇར་མན་པ་ཡིན་པས། ཨ་སེབ་ཀྱི་
མིག་འབྲས་སྔོ་ལ་སྐྲ་ལོ་སེར། གཟུགས་བོངས་ནི་བྱིས་པ་ནེའུ་ཟླ་ཚོ་ལས་ལྷག་པར་རགས།
ཁོ་ནི་གདུག་རྩུབ་གཤིས་སུ་གོམས་ཤིང་ངན་དགུ་རྒྱང་ལ་གྲགས་ཏེ་ཡོད་པ་ཞིག་ཡིན་པས།
མི་རྣམས་ཀྱིས་ནམ་རྒྱུན་ལམ་སྐབས་ཁོ་ལ་གཡོལ་ཅི་ཐུབ་བྱེད། ཁོའི་ཉེ་འཁོར་ན་རྐུན་མ་
ལས་དབང་ལུང་དང་སྤྱང་ཀི་ལས་མཇལ་ཁ་ཞུ་མཁན་རྐུབ་གཡོག་ཁྱུ་གཅིག་ཡོད། རྒྱུན་
པར་ཁོ་ཁད་ཉེ་སའི་སྲང་ལམ་དུ་འགྲོ་དུས། ཏག་ཏག་གཅམ་བསྟོད་ལ་དགའ་བའི་བློན་
ཚོགས་ཀྱིས་བསྐོར་བའི་མི་རྗེ་ཞིག་རང་གི་མངའ་རིས་ལ་གཟིགས་ཞིབ་ཏུ་འགྲོ་བ་དང་
མཚུངས། ཁོས་བཤད་པའི་སྐད་ཆ་ཡང་ཁྲིམས་ལུགས་རང་ཡིན་པ་རེད། གལ་སྲིད་ཁྱོད་
ལ་ཁྲིམས་ཀྱི་བསླབ་བྱ་ཅུང་ཙམ་དགོས་ན། ཁོའི་ལྕགས་ཀྱི་རྫོག་མགོ་གླིང་བརྒྱད་མ་དེ་ནི་
ཏག་ཏག་བསླབ་བྱ་གཏང་སྤྱད་ཀྱི་ཡོ་ཆས་ཡག་ཤོས་དེ་ཡིན་པ་ཅི་ལ་བསྙོན། ངས་སྔོན་ཆད་
ཁོས་ཁ་ཏེ་ཚ་ཁུལ་གྱི་བྱིས་པ་ཞིག་ལ་ལྕགས་ཀྱི་ཅ་ལག་དེས་མནར་གཅོད་བཏང་བ་མཐོང་
མྱོང་། སྐབས་དེའི་ཁོའི་མིག་ཟུང་སྔོན་པོའི་གཏིང་ན་འབར་གྱིན་པའི་མ་སྨྱོས་ཙམ་གྱི་འོད་
རྣོན་དེ་ངས་ནམ་ཡང་བརྗེད་མི་སྲིད། ད་དུང་ཁོའི་མི་བསྲུན་གདོང་གི་ཁྲོ་འཛུམ་དེའང་
བརྗེད་ཐབས་མེད། ཉིན་དེར་བྱིས་པ་དེ་ཉོབ་རྡུང་ཁྲོད་ནས་བརྒྱལ་སོང་རུང་ཁོས་ད་དུང་
ཁ་ཐེར་ཐེར་གད་མོ་བརྒྱབ། པ་ཙི་ཨ་ཁེ་བྷ་ཧན་གྲོང་ཁུལ་གྱི་བྱིས་པ་ཚོས་ཁོར་མཚང་
མིང་ཞིག་བཏགས་ཡོད། “ཨམ་ཅོག་འཆའ་མཁན་ཨ་སེབ།” ལར་བྱིས་པ་དེའི་མགོར་
ཡོང་བའི་བྱུར་ཆག་དེ་འདྲ་རང་གིས་དངོས་སུ་མྱང་འདོད་པ་མིན་ན། སུས་ཀྱང་ཁོའི་ངོར་
བལྟས་ནས་དེ་ལྟར་འབོད་མི་སྤོབས། དོན་ལ་བྱིས་པ་དེས་ཨ་སེབ་དང་ཤོག་བྱ་ཞིག་འཕྲོག་
རེས་བརྒྱབ་པའི་མཐའ་འབྲས་སུ་ལམ་འགྲམ་བཙོག་ཆུའི་རྐ་ཞབས་ནས་རང་གི་ཨམ་ཅོག་
ཡར་བསྒྲུག་དགོས་བྱུང་བ་རེད། ལོ་ངོ་དུ་མའི་རྗེས་ནས་ངས་དབྱིན་ཡིག་གི་ཐ་སྙད་ཅིག་
བསླབས་ཏེ་ཤེས། ཧྥར་སེ་སྐད་ཡིག་ནང་དེ་དང་ངོ་འཕྲོད་ཡོང་བའི་ཡི་གེ་མི་འདུག ཏག་
ཏག་དབྱིན་ཡིག་གི་ཐ་སྙད་དེས་ཨ་སེབ་ལྟ་བུའི་སྐྱག་ཟན་ཚོ་མངོན་པར་མཚོན་ཐུབ
སྤྱི་ཚོགས་ངོ་ལོག་པ།
ཨ་ལི་ལ་བརྙས་གཙེ་བྱེད་མཁན་ཞི་ལུ་དེ་ཚོའི་གྲས་ན། ཨ་སེབ་ལས་ངམ་གནག་ཡོད་
པ་མ་རེད། དོན་ལ་མི་རྣམས་ཀྱིས “པ་པ་ལི” ཞེས་ཨ་ལི་ལ་འཕྱ་དགོད་བྱེད་པའི་ལྐོག་
གི་ངན་ཇུས་པ་ཏག་ཏག་ཨ་སེབ་རེད། ཝ་ཡེ། པ་པ་ལི། ཁྱོད་ཀྱིས་དེ་རིང་སུ་ཞིག་ཟོས་པ
ཡིན། རེམ་དང་། པ་པ་ལི། ཚུར་ང་ཚོའི་ཕྱོགས་སུ་འཁོར་ལ་གཅིག་དགོད་དང་། རང་གིས་
ཅི་ཞིག་ནུས་སོང་བ་འདྲ་བའི་ཉིན་དེ་ཚོར་ཁོས་ལྷག་པར་བསམ་སྦྱོར་ངན་པ་དེའི་མགོ་ལ་
རྭ་ཅོ་དང་གཞུག་ལ་རྔ་མ་སྤྲོད་པར་བྱེད། ཝ་ཡེ། པ་པ་ལི་སྣ་ལེབ་ཁྱོད། ཁྱོད་ཀྱིས་དེ་རིང་སུ་
ཞིག་ཟོས་པ་ཡིན། ང་ཚོར་ཤོད་དང་། ཨ་བོང་རྒན་མིག་ཟུམ།
སྐབས་དེར་ཁོས་རྒྱབ་ལག་བཅོས་ཏེ། འགྱིག་མཐིལ་ཅན་གྱི་རྩལ་སྦྱོང་ལྷམ་གྱིས་ས་
རྡུལ་གཙུབ་ཀྱིན་ཧཱ་སན་ངེད་གཉིས་གཟས་ཏེ་ཡོང་།
“ཞོགས་པ་བཟང་། ཁའོ་ཝ་ཝ།” ཨ་སེབ་ཀྱིས་དེ་ལྟར་ཟེར་གྱིན་ལག་པ་གཡུག་
གཡུག་བྱེད། “ཁའོ་ཝ་ཝ” ནི་ཁོས་མི་ལ་མཐོང་ཆུང་བྱེད་སྤྱད་ཀྱི་ཐ་སྙད་གཞན་ཞིག་རེད།
ཁོ་གསུམ་ངེད་གཉིས་ལས་གཟུགས་བོངས་ཆེ། ཁོ་ཚོ་ཉེ་སར་བཅར་ཡོང་དུས་ཧཱ་སན་ངའི་
རྒྱབ་ཏུ་གབ། གླང་རྫིའི་དོར་མ་དངTདབྱིབས་སྟོད་ཐུང་གྱོན་པའི་གསར་བུ་གཟུགས་ཆེན་དེ་
གསུམ་ངེད་གཉིས་ཀྱི་སྔུན་དུ་འགྲེང་བསྡད། ཨ་སེབ་ཀྱི་ལུས་སྟོབས་ཆེས་ཆེ། ལག་པ་བྲང་
ཁར་བསྣོལ་ཏེ་གདོང་ལ་ཡ་ང་བའི་ཁྲོ་གཉེར་འཛུམ། ངས་ཐེངས་གཅིག་མིན་པར་ཨ་སེབ་ཧ་
ལམ་རྒྱུན་ལྡན་གྱི་སྐྱེ་བོ་ཞིག་མ་རེད་སྙམ་ཡོད། སྟབས་ལེགས་ཏེ་ང་ལ་ཨ་ཕ་ལྟ་བུའི་རྒྱབ་རི་
ཞིག་ཡོད་པས་ཨ་སེབ་ཀྱིས་ད་གཟོད་ཚོད་མེད་པའི་བརྙས་བཅོས་མ་བྱས་པ་རེད།
ཁོས་ཧཱ་སན་ལ་མ་ནེ་གཟེངས་ཙམ་བྱས་ཏེ། “ཝ་ཡེ། སྣ་ལེབ། པ་པ་ལི། ཁྱོད་བདེ་མོ” ཟེར།
ཧཱ་སན་གྱིས་ཚིག་གཅིག་ཀྱང་མི་སྨྲ། ད་དུང་ངའི་རྒྱབ་ནས་གོམ་གང་ཕྱི་ནུད་བྱས་སོང་།
“ཁྱོད་ཚོས་གསར་འགྱུར་ཨེ་གོ” གདོང་པར་སྔར་བཞིན་གདུག་རྩུབ་ཀྱི་རྣམ་འགྱུར་
མངོན་གྱིན་ཨ་སེབ་ཀྱིས། “གོང་མ་བྲོས་སོང་བ་རེད། བྲོས་སོང་བ་འགྲིག་འདུག སྲིད་
འཛིན་གསར་བ་ཁྲི་ལོར་བརྟན་པར་ཤོག ད་དུང་ངའི་ཨ་ཕ་དང་སྲིད་འཛིན་གསར་བ་
ཏ་ཝོ་རྡི་ཁཱང་གཉིས་ཀ་ཕན་ཚུན་ཆ་ཡོད་ཡིན། ཁྱོད་ཀྱིས་སྲིད་འཛིན་ངོ་ཤེས་སམ། ཨ་
མེར” ཟེར།
“ངའི་ཨ་ཕའང་ཁོ་དང་ཧ་ཅང་ཆ་ཡོད་ཡིན།” དོན་དུ་སྐད་ཆ་དེ་བདེན་མིན་ང་
རང་གིས་ཀྱང་བཤད་དཀའ།
“དེ་འདྲ་ཡིན་ནམ། འོ་ན་ཏྭ་ཝོ་རྡི་ཁཱང་གིས་ན་ནིང་ངེད་ཚང་ནས་དགོང་འཚལ་
འཐུང་མྱོང་། ཅི་འདྲ་རེད། ཨ་མེར།” ཨ་སེབ་ཀྱིས་དེ་ལྟར་ཟེར།
ངས་སེམས་སུ། གལ་སྲིད་ངེད་གཉིས་ཀྱིས་ཐང་སྟོང་འདི་ནས་ཨག་སྐད་བརྒྱབ་སྟེ་
སྲོག་སྐྱོབ་ཞུས་ན་སུ་ཞིག་གིས་ཐོས་སྲིད་དམ་སྙམ། ཨ་ཕའི་ཁང་པའང་ཏན་ཏན་འདི་
ལས་སྤྱི་ལེ་གཅིག་གི་ལམ་ཐག་ན་ཡོད། མ་གཞི་ངེད་གཉིས་ནང་ནས་ཕྱི་ལོགས་སུ་མ་ཐོན་
འགྲིག་འདུག
“ཐེངས་རྗེས་མར་ཏ་ཝོ་རྡི་ཁཱང་ངེད་ཚང་ལ་ཡོང་ནས་ནུབ་འཚལ་འཐུང་དུས། ངས་
ཁོར་ཅི་ཞིག་བཤད་སྲིད་པ་ཁྱོད་ཀྱིས་ཨེ་ཤེས།” ཨ་སེབ་ཀྱིས་བཤད་དོན། “ངས་ཁོར་གླེང་
མོ་བག་ཙམ་བྱ་ངེས། སྐྱེས་པ་དང་སྐྱེས་པའི་བར་གྱི་གླེང་མོ། ངས་རང་གི་ཨ་མར་ལབ་པའི་
དོན་བྱ་དེ་དག་ཁོར་ཡང་ལབ་ངེས། ཤེ་ཐི་ལི་དང་འབྲེལ་བ་ཡོད་པའི་དོན་བྱ་དེ་དག ད་ལྟ་
ང་ཚོར་རླབས་ཆེ་བའི་གཙོ་འཛིན་ཞིག་བྱོན་ཡོད། རླབས་ཆེ་བའི་གཙོ་འཛིན་ཞིག བློ་
གཤོགས་མཐའ་ཡས་པའི་ཕོ་ཁྱོ་ག་ཞིག ངས་ཏ་ཝོ་རྡི་ཁཱང་ལ་དེ་ལྟར་ལབ་ངེས། དེ་རྣམས་
ཁོའི་ཡིད་ལ་གཟུང་དགོས་པར་གསལ་འདེབས་བྱ་ངེས། ཤེ་ཐི་ལིས་མ་འགྲུབ་པའི་འདུན་
མ་དེ་མངོན་འགྱུར་བྱས་ཡོད་ཚེ། འཛམ་གླིང་འདི་ད་ལྟ་ལས་ཡག་པོར་ཡོད་པ་གཏན་
ཁེལ་རེད།”
“ངའི་ཨ་ཕས་བཤད་ན་ཤེ་ཐི་ལི་ནི་སྨྱོན་པ་ཞིག་ཡིན་པས། ད་གཟོད་བཀའ་ཕབ་སྟེ་
སྐྱེ་བོ་ཉེས་མེད་གང་མང་ཁ་བཏགས་སོང་བ་རེད་ཟེར།” ཁ་ལག་པས་དགབ་ལོང་མེད་པར་
ངའི་ངག་ནས་སྐད་ཆ་ཤོར་སོང་།
ཨ་སེབ་ཀྱིས་སྣང་ཆུང་ངང་། “ཁྱོད་ཀྱི་ཨ་ཕའི་བཤད་ཚུལ་དེ་ངའི་ཨ་མའི་བཤད་
ཚུལ་དང་གཅིག་རེད། ངའི་ཨ་མ་ནི་འཇར་མན་གྱི་མི་ཡིན། མ་གཞི་མོས་དོན་དངོས་ཅི་
ཡིན་པ་གསལ་པོར་ཤེས་ན་འགྲིག འོན་ཀྱང་དེ་ཚོས་ཁྱོད་ལ་ད་ལྟའི་ལྟ་ཚུལ་འདི་བསླབས་
པ་རེད། ཨེ་རེད། དེ་ཚོས་ཁྱོད་ལ་དོན་ངོ་མ་དེ་ཤེས་སུ་འཇུག་འདོད་ཡོད་པ་མ་རེད” ཟེར།
“དེ་ཚོ” ཟེར་བ་སུ་དག་ཡིན་པ་ངས་མི་ཤེས། དེ་ཚོས་ཅི་ཞིག་གསང་རྒྱ་བྱས་པའང་
ངས་མི་ཤེས། ལར་ང་ལ་དེ་དག་ཤེས་འདོད་ཀྱང་མེད། དེར་ངས་རང་གིས་ད་སྔོན་ཅི་ཡང་
ལབ་མེད་ན་ཅི་མ་རུང་སྙམ། གདོང་པ་ཡར་འདེགས་དུས་ཨ་ཕ་རི་ངོས་སུ་འགོས་ཡོང་གིན་
ཡོད་ན་ཅི་མ་རུང་སྙམ།
“འོན་ཀྱང་ཁྱོད་ཀྱིས་སློབ་གྲྭའི་ནང་ནས་བཀླག་མི་ཐུབ་པའི་དཔེ་ཆ་བཀླགས་ན་
རེད།” ཨ་སེབ་ཀྱིས། “ངས་བཀླགས་པ་ཡིན། ང་ལ་རིག་པའི་བོགས་ཐོན་ཏེ་གོ་བ་ཐོལ་
ཐོལ་འབྱོངས་ཡོད། ད་ལྟ་ང་ལ་འདུན་མ་ཞིག་ཡོད། ངས་དེ་ང་ཚོའི་སྲིད་འཛིན་ལ་ཞུ་རྩིས་
ཡིན། ཁྱོད་ཀྱིས་དེ་ཅི་ཞིག་ཡིན་པ་ཤེས་འདོད་དམ” ཟེར།
ངས་མགོ་བོ་འཕྲེད་དུ་གཡུགས། ཁོས་མཐར་ཐུག་རང་གི་དྲི་བར་རང་གིས་ལན་
བསྐྱོན་སོང་།
ཁོས་མིག་ཟུང་སྔོན་པོ་དེས་ཧཱ་སན་ལ་བལྟས་བསྡད་དེ། “ཨ་ཧྥུ་ཧན་ནི་ཕུ་ཧྲི་ཐོ་མི་
རིགས་ཀྱི་ས་ཆ་རེད། སྔོན་ཆད་རེད་ལ་མ་འོངས་གཏན་དུའང་རེད། ང་ཚོ་ནི་ཨ་ཧྥུ་ཧན་པ་
འཁྲུལ་མེད་དེ་རེད། རུས་རྒྱུད་གཙང་བའི་ཨ་ཧྥུ་ཧན་པ། སྣ་ལེབ་ཁོ་མ་རེད། ཁོ་ཚོའི་རིགས་
ཀྱིས་ང་ཚོའི་ས་གཞི་དང་ང་ཚོའི་རྒྱལ་ཁབ་སྦགས་སོང་བ་རེད། ང་ཚོའི་ཁྲག་རྒྱུན་བསླད་
སོང་བ་རེད།” ཁོས་ལག་པ་གཡུག་གིན་ཐལ་དྲགས་པའི་ཚུགས་ཀ་ཞིག་བསྟན་ཏེ། “ཕུ་ཧྲི་
ཐོ་པའི་ཨ་ཧྥུ་ཧན། ངས་བཤད་འདོད་པ་ནི། འདི་ནི་ད་གཟོད་ངའི་འདུན་མ་ཡིན” ཟེར།
ཨ་སེབ་ཀྱིས་ཡང་བསྐྱར་ང་ལ་བལྟས། ཕར་བལྟས་ན་ད་སོ་མ་གཉིད་ལས་སད་བྱུང་
བ་ལྟར། “ཤེ་ཐི་ལི་མི་ཡུལ་དུ་སྐྱེས་པ་གླགས་སུ་མ་འཁེལ་བས་ལན། འོན་ཀྱང་ང་ཚོར་ད་
རུང་གོ་སྐབས་ཡོད” ཟེར།
ཁོས་ལག་པ་གླང་རྫིའི་དོར་མའི་བརླ་ཁུག་ནང་བསྲིངས་སོང་སྟེ་ཅི་ཞིག་སྔོག་
བཞིན། “ངས་སྲིད་འཛིན་ལ་སྔོན་ཆད་ཀྱི་གོང་མས་བསྒྲུབ་མ་མྱོང་བའི་དོན་བྱ་འགྲུབ་
ཏུ་འཇུག་པར་ལྷག་བསམ་ཟོལ་མེད་སྒོས་ཞུ་བ་འབུལ་རྒྱུ་ཡིན། དམག་དཔུང་མངགས་
ནས་གད་སྙིགས་འདི་ཚོ་གཙང་འཕྱག་རྒྱག་ཏུ་འཇུག་རྒྱུ་ཡིན། ཧ་ཙ་ར་དབྲེ་བཙོག་འདི་
ཚོ” ཟེར།
“ངེད་གཉིས་འགྲོ་རུ་ཆུགས། ཨ་སེབ།” ངས་དེ་ལྟར་ལབ། རང་གི་འདར་གྱིན་པའི་
སྐད་ལ་ཞེ་མེར་བ་ཞིག་བྱུང་། “ངེད་གཉིས་ཀྱང་ཁྱོད་ལ་དོ་ཕོག་བཟོས་པ་མེད།"
“ཅི་ཟེར། ཁྱོད་ཚོས་ང་ལ་ཕོག་ཐུག་བཟོས་མེད་ཟེར་རམ།” ཨ་སེབ་ཀྱིས་དེ་ལྟར་
ལབ་ཀྱིན་ཁུག་མ་ལས་ལག་ཆ་དེ་ཕྱིར་བཏོན། དེ་མཐོང་འཕྲལ་ངའི་སེམས་ཡང་བསྐྱར་
ལྗིད་ཀྱིས་ཐུར་ལ་དཔྱངས་སོང་། ལྟ་ཡང་ཅི་སྨོས། ཁོས་བཏོན་ཡོང་བ་དེ་ནི་ཟངས་སེར་
མདོག་ཅན་གྱི་ལྕགས་རྫོག་ཆེན་པོ་དེ་རེད། ཉི་ངོགས་ནས་འོད་ཀྲིག་ཀྲིག་བྱེད། “ཁྱོད་
ཚོས་ང་ལ་ཕོག་ཐུག་ཚབས་ཆེན་བཟོས་ཡོད། དོན་དངོས་བཤད་ན། ཁྱོད་ཀྱིས་གདོན་ཕྲུག་
ཧ་ཙ་ར་འདི་ལས་ཀྱང་ང་ལ་ཚད་མེད་པའི་ཕོག་ཐུག་བཟོས་ཡོད། ཁྱོད་ཀྱིས་ཤོད་དང་། ཁྱོད་
ཀྱིས་ཁོར་སྐད་ཆ་བཤད་ན་འགྲིག་པ་ཞིག་ཡིན་ནམ། ཁྱོད་ཁོ་དང་མཉམ་དུ་རྩེས་ན་འགྲིག་
པ་ཞིག་ཡིན་ནམ། ཁྱོད་ཀྱིས་ཁོ་ཁྱོད་ལ་ཐུག་ཏུ་བཅུག་ན་འགྲིག་པ་ཞིག་ཡིན་ནམ།” ཁོའི་
སྐད་ཆའི་ནང་ཧ་ཙ་ར་ལ་གཏིང་ནས་ཞེ་ལོག་པའི་བཟོད་མེད་སུན་སྣང་གིས་ཁེངས་
འདུག ཁོས་ཡང་བསྐྱར་ཁ་གྲག་དུས། སྐད་གདངས་ལའང་ཁོའི་རྣམ་འགྱུར་ཇི་བཞིན་གྱི་
ལྡོག་འདྲིའི་གདུག་རྩུབ་འཁོར་འདུག “ཁྱོད་ཀྱིས་ཤོད་དང་། ཁྱོད་ཀྱིས་ཁོ་རང ‘གྲོགས་
པོ’ ཞིག་ཏུ་བརྩིས་ན་འགྲིག་པ་ཞིག་ཡིན་ནམ།”
འོན་ཀྱང་ཁོ་ངའི་གྲོགས་པོ་མིན། ངའི་ངག་ནས་ཅུང་ཙམ་མིན་ན་དེ་ལྟར་ཐལ་སོང་།
ཕྱོགས་གཅིག་ནས་བཤད་ན། ངས་ནམ་རྒྱུན་དངོས་གནས་དེ་ལྟར་བསམས་མྱོང་ཡོད་
དམ། མ་མྱོང་ཁོ་ཐག་རེད། ངས་དེ་ལྟར་བསམས་མྱོང་མེད། ང་ཧཱ་སན་ལ་བློ་དཀར། ངས་ཁོ་
གྲོགས་པོ་ཞིག་གི་ཚད་དུ་བཞག་ཡོད། ཐ་ན་དེ་ལས་ཀྱང་ལྷག་སྟེ་ངེད་གཉིས་བུ་སྤུན་དང་
འདྲ། འོ་ན། ནམ་རྒྱུན་ཨ་ཕའི་གྲོགས་པོ་ཚོ་ངེད་ཚང་ལ་མགྲོན་དུ་ཡོང་སྟེ་ང་དེ་ཚོའི་བྱིས་
པ་ཚོ་དང་ལྷན་དུ་གློག་རྡུལ་རྩེད་མོ་རྩེད་སྐབས། ཅིའི་ཕྱིར་ཧཱ་སན་གཏན་ནས་མི་འབོད་
པ་རེད། ཅིའི་ཕྱིར་དེ་ཚོ་ཕྱིར་ལོག་རྗེས་ངས་ད་གཟོད་ཧཱ་སན་བོས་ཏེ་མཉམ་དུ་རྩེ་བ་རེད།
ཅིའི་ཕྱིར། ཨ་སེབ་ཀྱིས་ལྕགས་རྫོག་དེ་ལག་མགོར་གྱོན་ནས་ང་ལ་མིག་འདྲེད་ཅིག་བརྒྱབ་
ནས་བཤད་དོན། “ཁྱོད་ཀྱང་བཀྲ་མི་ཤིས་པའི་སྣ་ནག་མ་ཞིག་རེད། ཨ་མེར། གལ་སྲིད་
ཁྱོད་དང་ཁྱོད་ཀྱི་ཨ་ཕ་ལྟ་བུའི་གླེན་པ་གཏུ་ཐུག་ཚོས་ཧ་ཙ་ར་འདི་ཚོ་ཁྱིམ་ལ་ཉར་བ་མིན་
ན། ང་ཚོས་སྔ་ཙམ་ནས་ཁོ་ཚོ་གཙང་འཕྱག་བྱས་ཆོག་པ་མིན་ནམ། ཡུལ་འདི་ཁོ་ཚོ་སྡོད་
སའི་གནས་མིན། ཁོ་ཚོ་ཚང་མ་ཧ་ཙ་ར་ཅ་ཏིར་སོང་ན་རེད། ཁོ་ཚོར་གཏོགས་པའི་ཡུལ་
མཐའ་འཁོབ་དེ་ནས་རུལ་ཏེ་ས་ལ་འཐིམ་སོང་ན་དེ་ལས་དགའ་བ་ཞིག་གང་ན་ཡོད། ལྟོས་
དང་ཨ་མེར། ཁྱོད་ནི་ཨ་ཧྥུ་ཧན་གྱི་རྐང་འདྲེན་མཁན་མ་རེད་དམ།'
སྨྱོ་འབོག་གི་མིག་མདངས་དེ་ལས། ཁོའི་ཞེ་ལ་ཅི་ཞིག་དྲན་གྱིན་པ་ངས་གཞི་ནས་
རྟོགས། ཁོས་དངོས་འབྲེལ་ང་ལ་གནོད་འཚེ་གཏང་རྩིས་རེད། ཨ་སེབ་ཀྱིས་ཁུ་ཚུར་འཕྱར་
ཏེ་ངའི་གམ་དུ་བཅར་བྱུང་།
ངས་རང་གི་རྒྱབ་ལོགས་ན་ཅི་ཞིག་མྱུར་མོར་འགུལ་གྱིན་པ་ཐོས། ཕྱི་མིག་ཅིག་ལྟ་
དུས། ཧཱ་སན་མྱུར་མོར་ཐང་ལ་སྒུར་ཙམ་བྱས་རྗེས་ཤད་ཀྱིས་ཡར་དགྱེ་བྱུང་། ཨ་སེབ་ཀྱིས་
ངའི་རྒྱབ་ལོགས་ལ་གཅིག་བལྟས་རྗེས་ཧང་སང་སྟེ་མིག་གཉིས་ཀྱང་འཇུར་བྱུང་། བཱ་ལེ་
དང་ཁཱ་མོ་གཉིས་ཀྱང་ངའི་རྒྱབ་ལོགས་སུ་ཅེར་ཏེ་གདོང་ལ་ཨ་སེབ་དང་གཅིག་མཚུངས་
ཀྱི་ཧ་ལས་པའི་རྣམ་འགྱུར་འཁོར་འདུག
ཁ་ཕྱིར་འཁོར་དུས་ངས་ཧཱ་སན་གྱི་ལྡེམ་གཞུ་མཐོང་བྱུང་། ཁོས་ལྡེམ་གཞུའི་འགྱིག་
ཐག་ག་ལེར་ཕྱིར་བདུངས་ཤིང་ཀོ་མཐུལ་ལ་སྤྲད་ཡོད་པའི་རྡེའུ་སྟར་ཀ་ཙམ་དེ་ཡ་ཡོ་མེད་།
པར་ཨ་སེབ་ཀྱི་གདོང་ལ་ཚད་འདུག ཁོས་ཤུགས་ཅི་ཡོད་བཏོན་ཏེ་འགྱིག་ཐག་ཟ་ལྟག་
བར་འཐེན་ཡོད་པས་ལག་ཟུང་ཡང་འདར་ལྕུག་ལྕུག་བྱེད་ལ། དཔྲལ་བ་ནས་རྔུལ་ཆུ་རྡོག་
པོ་རྡོག་པོ་འཛིར་བྱུང་།
“ངེད་གཉིས་འགྲོ་རུ་ཆུགས། སྐུ་ངོ་ཆུང་བ།” ངག་སྐད་བརྟན་ལྷིང་ངང་ཧཱ་སན་གྱིས་
དེ་ལྟར་ཟེར། ཁོས་ཨ་སེབ་ལ་སྐུ་ངོ་ཆུང་བ་ཞེས་བོས་སོང་། མཚམས་དེར་དྲན་ཚུལ་ཞིག་
ངའི་ཀླད་པའི་ནང་ནས་ཁྱུག་གེར་བྱུང་། འདི་ལྟ་བའི་མཁྲེགས་འཛིན་གྱི་བྲག་རིས་བསྐོར་
བའི་སྤྱི་ཚོགས་སུ་འཚོ་སྡོད་བྱ་དགོས་ཚེ། འདི་ལྟ་བུའི་གྲལ་རིམ་གྱི་སྒྲོག་གིས་བཅིངས་
པའི་ཁོར་ཡུག་ཏུ་མི་ཚེ་བསྐྱལ་དགོས་ཚེ། སྐྱེ་བོ་གང་དེའི་སེམས་ཀྱི་རོ་བྲོ་ནི་དོན་དམ་ག་
འདྲ་ཞིག་ཡིན་དུ་སྲིད།
ཨ་སེབ་ཀྱིས་སོ་སྒྲ་སྐག་སྐག་འཆའ། “དེ་མར་ཞོག་ཅིག ཨ་མ་མེད་པའི་ཧ་ཙ་རའི་
ཐེའུ་ཕྲུག་ཁྱོད།”
“ངེད་གཉིས་འགྲོ་རུ་ཆུགས། སྐུ་ངོ་ཆུང་བ།” ཧཱ་སན་གྱིས་སྔར་ལྟར་ལྷོད་ཆ་ལྡན་
པའི་སྒོ་ནས་དེ་ལྟར་སྨྲས།
ཨ་སེབ་ཀྱིས་གད་མོ་བརྒྱབ་བྱུང་། “ཁྱོད་ཀྱིས་མ་མཐོང་ངམ། ང་ཚོ་མི་གསུམ་རེད།
ཁྱོད་གཉིས་ཀ་མི་གཉིས་རེད།་
ཧཱ་སན་གྱིས་སོག་པ་གཟེངས་ཙམ་བྱས། ཕྱི་མིས་བལྟས་ན་ཁོའི་སྤོབས་པར་རང་
དབང་ཐོབ་སྟེ་འདུག འོན་ཀྱང་ཁོའི་གདོང་པ་ངས་ཆུང་དུས་ནས་འཚོས་ཏེ་གོམས་ཡོད།
ཁོའི་ཞིབ་ཕྲའི་འགྱུར་བ་ཡོད་ཚད་ངས་ཤེས་ཐུབ། ཁོའི་གདོང་པའི་འདར་ཁྱོམ་ཤར་གཅིག་
ཀྱང་ངའི་མིག་ལམ་ནས་བཞའ་ལོང་མེད། དེར་བརྟེན་ངས་ཁོ་སྐྲག་གིན་པ་ཚོར་ཐུབ། ཁོ་ཧ་
ཅང་སྐྲག་གིན་པ་ཚོར་ཐུབ།
“རེད་ལགས། སྐུ་ངོ་ཆུང་བ། ཁྱོད་ཀྱིས་མ་མཐོང་ངམ། གཞུ་མོ་བདུངས་ཟིན་པའི་མི་
དེ་ང་རེད། ལར་ཁྱོད་ཏོག་ཙམ་འགུལ་ཕོད་ན། ད་ནས་བཟུང་གཞན་པས་ཁྱོད་ལ་ཨམ་
ཅོག་འཆའ་མཁན་ཨ་སེབ' མི་འབོད་པར ‘ཨ་སེབ་མིག་གཅིག’ ཅེས་འབོད་དུ་སྲིད།
དེའི་རྒྱུ་མཚན་ནི་ངའི་གཞུ་སྟེང་གི་རྡེའུ་འདི་ཡ་ཡོ་མེད་པར་ཁྱོད་ཀྱི་མིག་གཡོན་པའི་
ནང་ལ་ཚད་དེ་ཡོད།” དཔའ་ངར་དང་བཅས་ཧཱ་སན་གྱིས་དེ་ལྟར་སྨྲས། ལར་ང་ཡིན་རུང་།
གཟབ་ནན་རྩེ་གཅིག་མ་བྱས་ན་ཁོའི་ཚམ་ཚོམ་མེད་པའི་སྐད་ཆའི་འོག་གི་དངངས་སྐྲག་
དེ་ཚོར་དཀའ་བར་འདུག
ཨ་སེབ་ཀྱི་མཆུ་འདབ་ལ་ཤ་འགུལ་ཤར་གཅིག་བརྒྱུགས། བཱ་ལེ་དང་ཁཱ་མོ་གཉིས་
མཚར་ཏེ་རང་གི་མིག་ལའང་ཡིད་མ་ཆེས་ཏེ་ཡོད། དེར་ཡང་ཅི་ཁག གཞན་ཞིག་གིས་ཁོ་
གཉིས་ཀའི་ལྷ་ལ་འགྲན་བཙུགས་ཤིང་དམའ་འབེབས་བྱས་པ་རེད། དེ་ལས་ཀྱང་བཙོག་པ་
ནི། སྡུག་ཆགས་དེ་གཞན་མ་ཡིན་པར་ཉམ་ཆུང་གི་ཧ་ཙ་ར་ཞིག་ཡིན་པ་རེད། ཨ་སེབ་ཀྱིས་
རྡེའུ་དེ་ལ་ལྟ་ཙམ་བྱས། ཡང་ཧཱ་སན་གྱི་གདོང་ལ་ལྟ་ཙམ་བྱས། མཐར་ཧཱ་སན་གྱི་སྐད་ཆ་དེ་
ནི་ཁོ་ལ་འཇིགས་སྣང་སྐུར་བྱེད་འུད་གཏམ་ཙམ་མིན་པ་ཁོས་ཚོར་སོང་བ་འདྲ། ཅིའི་ཕྱིར་
ཞེ་ན། ཁོས་ལྕགས་ཀྱི་ཁུ་ཚུར་མར་ལ་ཕབ་སོང་།
“ཁྱོད་ཀྱིས་ང་ཅི་འདྲ་ཞིག་ཡིན་པར་རྒྱུས་ལོན་ཅུང་ཞིག་བྱས་ན་རེད། ཧ་ཙ་ར།”
ངོ་སྡུག་གནག་རོག་གེར་ཨ་སེབ་ཀྱིས། “ང་ནི་བཟོད་པ་རིང་བའི་མི་ཞིག་ཡིན། དེ་རིང་
གི་དོན་བྱ་འདི་རང་དགར་བསྐྱུར་མི་དཔེ། དེར་ཁྱོད་ཀྱིས་ཡིད་ཆེས་བྱས་ཆོག” ཁོ་ཡང་
བསྐྱར་ངའི་ཕྱོགས་ལ་འཁོར་ཏེ། “འུ་གཉིས་བར་གྱི་དོན་བྱའང་དེ་ལས་མ་འདས། ཨ་མེར།
ཁྱོད་ཀྱིས་སྒུག་ལ་སྡོད། ནམ་ཉི་མ་ཞིག་ལ། ངས་རང་གི་ངར་རྒོད་ཀྱི་བྲོ་བ་ཁྱོད་ལ་དངོས་སུ་
མྱང་དུ་འཇུག་ཁོ་ཐག་ཡིན” ཞེས་གོམ་གང་ཕྱིར་བཀྱེད། ཁོའི་རོགས་ཟླ་གཉིས་ཀས་ཀྱང་
གོམ་གང་ཕྱིར་བཀྱེད།
“ ཁྱོད་ཀྱི་ཧ་ཙ་རས་དེ་རིང་གྱོད་ཆེན་པོ་བྲེས་སོང་། ཨ་མེར།” ཁོས་དེ་ལྟར་ལབ་རྩིག་གྱང་ཞིག་གི་རྒྱབ་ཏུ་
ཡལ་སོང་བ་མཐོང་།
ལག་ཟུང་འདར་སིག་སིག ཧཱ་སན་གྱིས་ཅི་ནུས་སྒོས་ལྡེམ་གཞུ་ཕྱིར་རང་གི་སྐགས་སུ་
མདུད་ཀྱིན་འདུག ཁོའི་ཤོ་ཟིན་པའི་ཡ་ཁ་ལྷེབ་མོ་གཉིས་ཅུང་ཞིག་འཆུས་པར་གྱུར། ཡང་
ན་ཁོས་བློ་བདེ་སོང་བ་མཚོན་བྱེད་དུ་འཛུམ་ཆུང་ཞིག་བསྟན་འདོད་རེད། ཐེངས་ལྔ་ལ་
ཚོད་ལྟ་བྱས་རྗེས་ཁོས་ད་གཟོད་ལྡེམ་གཞུ་ཕྱིར་སྐེད་པར་གསེབ་ཐུབ་ཙམ་བྱུང་། གོམ་ཁ་
ལྗིད་ཏིག་ཏིག་སྤོ་བཞིན་ངེད་གཉིས་ཕྱིར་ཁྱིམ་དུ་ལོག་པའི་ལམ་དུ་ཞུགས། ཨ་སེབ་དང་
ཁོའི་ངན་གྲོགས་གཉིས་ལམ་མདོ་གང་རུང་ཞིག་ཏུ་ཡིབ་མེད་འགྲོ་སྙམ་རུང་། ངེད་གཉིས་
སུས་ཀྱང་ཁ་མ་གྲག མཐར་བདེ་བླག་ངང་གཞིས་ཀའི་ཉེ་སར་འབྱོར། ཁོ་ཚོས་ངེད་གཉིས་
ལ་སྐུང་སྒུག་བྱས་མེད་ཚོད།
མཚམས་དེར་དབུགས་རིང་ཞིག་འབྱིན་ཏེ་བློ་བག་ཅུང་ཙམ་
ལྷོད་ན་ཆོག་མོད། ངེད་གཉིས་སུས་ཀྱང་སྐད་ཆ་ཚིག་གཅིག་མ་བཤད། ཏན་ཏན་ཁ་རོག་
གེར་སྔུན་དུ་འགྲོ་རྐྱང་བྱས།
དེའི་ཕྱིས་ཀྱི་ལོ་ཤས་ནང་། ཁ་པུར་གྱི་མི་རྣམས་ཀྱིས་དུས་ངེས་མིན་དུ “དཔལ་
འབྱོར་འཕེལ་རྒྱས” སམ “བཅོས་སྒྱུར” ལྟ་བུའི་མིང་ཚིག་ངག་ཐོག་ཏུ་ཟློ། གོང་མ་དང་
རྩ་ཁྲིམས་མཉན་གནས་ཀྱི་ལམ་ལུགས་སྙིགས་འདོར་བྱས་ཟིན་ཞིང་། དེའི་ཚབ་ཏུ་སྤྱི་
མཐུན་རྒྱལ་ཁབ་ཀྱི་སྲིད་འཛིན་མགོ་ཁྲིད་འོག་གི་སྤྱི་མཐུན་ལམ་ལུགས་བཙུགས་པ་རེད།
དེ་ལྟར་བར་སྐབས་ཤིག་རིང་རྒྱབ་ཁབ་འདི་ལ་འཚོ་སྟོབས་རྒྱས་ཏེ་ག་སར་གསོན་ཤུགས་
ཀྱིས་བརྟས། བློ་རྒྱ་ཆེ་བའི་འདུན་མའང་ཅི་རིགས་བྱུང་། ཐ་ན་མི་རྣམས་སྐྱེས་མའི་ཐོབ་
ཐང་དང་དེང་རབས་ཚན་རིག་སོགས་གླེང་རྒྱུར་དགའ།
དོན་ལ་སྐྱེ་བོ་མང་ཆེ་བར་མཚོན་ན། ཁ་པུར་ཕོ་བྲང་གི་བདག་པོ་གསར་དུ་བརྗེས་
རུང་འཚོ་བ་སྔོན་ཆད་དང་གཉིས་སུ་མ་མཆིས། མི་རྣམས་སྔར་བཞིན་རེས་གཟའ་སྤེན་
པ་ནས་རེས་གཟའ་ཕུར་བུའི་བར་ལས་ཚོགས་སུ་འགྲོ། སྔར་བཞིན་རེས་གཟའ་པ་སངས་
ཉིན་གླིང་གར་འཛོམས་ཏེ་སྤྲོ་སྐྱིད་གཏོང་། སྔར་བཞིན་ཀལ་ཀ་མཚོ་མོའམ་ཕ་ཀེ་མེང་སྤྱི
གླིང་གི་སྤང་ཁུད་ལ་ཚ་ཕོག་རྒྱག་ཏུ་འགྲོ། ཁ་དོག་ཅི་རིགས་ཀྱི་སྤྱི་སྤྱོད་རླངས་འཁོར་དང་
དོས་འཁོར་གྱིས་འགྲུལ་པ་གང་རེ་དྲུད་དེ། ཁ་པུར་གྱི་གུ་དོག་པའི་སྲང་ལམ་ཀུན་ཏུ་གཙང་
པོ་བྲུག་པ་བཞིན་ཟམ་མི་ཆད་པར་སྐྱོད། ཁ་ལོ་པའི་ལག་དོ་དེ་རྒྱབ་ལོགས་ཀྱི་ཉེན་འགོག་
འཕྲེད་ལྕགས་སྟེང་བཞོན་བསྡད་དེ། གདངས་ལྕི་བའི་ཁ་པུར་ལུང་སྐད་ཀྱིས་སྐད་ཅོར་རྒྱག་
གིན་ཁ་ལོ་པར་སྣེ་ཤན་བྱེད། ཉིན་གསུམ་རིང་གི་སྨྱུང་གྲོལ་གསོལ་སྟོན་ཏེ་སྨྱུང་ཟླའི[རྗེས་
ཀྱི་དུས་ཆེན་སྟེང་། ཁ་པུར་གྱི་མིས་ལྭ་གསར་འཕྱོར་པོ་གྱོན་ཏེ་ཕན་ཚུན་མགྲོན་ལ་འགྲོ།
སྐེ་ལ་འཁྱུད་དང་འགྲམ་པར་འོ་སོགས་སྦྱར་ནས “སྨྱུང་གྲོལ་དུས་ཆེན་ལ་བཀྲ་ཤིས་བདེ་
ལེགས” ཞུ། བྱིས་པ་ཚོས་དགའ་སྤྲོའི་ངང་ལེགས་སྐྱེས་ཀྱི་ཕྱི་ཐུམ་བཤིག་ལ་བྲེལ། ད་དུང་
ཚོས་ཁ་བཏང་བའི་སྒོ་ང་ཆུ་འཚོད་མའི་རྩེད་མོ་རྩེ།
1974ལོའི་དགུན་ཟླ་ཚུགས་ཁ་མའི་ཉིན་ཞིག ཧཱ་སན་དང་ངེད་གཉིས་ཀྱིས་ར་སྐོར་
ནང་ཁ་བས་རྫོང་མཁར་བརྩིགས་ཏེ་རྩེས། ལུས་སུ་ལྭ་དཀར་གྱོན་ཞིང་ལག་ཟུང་མཆན་
དུ་འཁུམས་ནས་ཁ་རླངས་སྐྱ་ཆིལ་ཆིལ་ཨ་ལི་སྒོ་ཁར་ཡོང་སྟེ། “ཧཱ་སན། སྐུ་ངོས་ཁྱོད་ལ་
བཤད་རྒྱུ་ཞིག་ཡོད་ཟེར” ཞེས་སྐད་བཏང་བྱུང་།
ཧཱ་སན་ངེད་གཉིས་ཀྱིས་ཕན་ཚུན་གྱི་གདོང་ལ་བལྟས་ཏེ་བགད། དོན་ལ་ངེད་གཉིས་
ཀྱིས་ཉིན་ཧྲིལ་པོར་ནང་དུ་འབོད་རྒྱུར་བསྒུགས་ཡོད། ཉིན་དེ་ནི་ཧཱ་སན་གྱི་སྐྱེས་སྐར་
ཡིན། “ལེགས་སྐྱེས་ཅི་ཞིག་རེད། ཨ་ཕ། ཁྱེད་ཀྱིས་ལེགས་སྐྱེས་ཅི་ཞིག་ཡིན་པ་ཨེ་ཤེས།
ང་ལ་བཤད་ན་ཆོག་གམ” ཟེར་གྱིན་ཧཱ་སན་གྱི་མིག་མདངས་ཧྲིལ་པོར་སྐྱིད་སྣང་གིས་
ཁེངས་ཡོད།
ཨ་ལིས་ཕྲག་པ་གཟེངས་ཙམ་བྱས་ཏེ། “ཅི་ཞིག་ཡིན་པ་སྐུ་ངོས་ང་ལ་ལབ་མ་སོང” ཟེར།
“དེ་ལྟར་མ་བྱེད་ཨང་། ཨ་ལི། ང་ཚོ་ལ་བཤད་རོགས་གནོངས་དང་།” ངས་ཁོར་
གཅེས་སྟེག་ཞོར། “རི་མོའི་དེབ་ཅིག་རེད་དམ། ཡང་ན་དཀྲུམ་མདའ་གསར་བ་ཞིག་
རེད” ཅེས་དྲིས།
ཧཱ་སན་དང་མཚུངས་པར་ཨ་ལིའང་རྫུན་ལ་མི་འཇོན། ལོ་རེའི་སྐྱེས་སྐར་གྱི་ཉིན་
མོར། ཨ་ཕས་ངེད་གཉིས་ལ་ལེགས་སྐྱེས་ཅི་ཞིག་ཉོས་ཡོད་པ་ཁོས་མི་ཤེས་ཁུལ་བྱེད་མོད།
ཐེངས་རེ་རེར་ཁོས་མིག་མདངས་ཀྱིས་ཁོ་ལ་རྒྱབ་འགལ་བྱས་འགྲོ། དེ་བས་ངེད་གཉིས་
ཀྱིས་ལེགས་སྐྱེས་ཅི་ཡིན་ཏན་ཏན་སྔོན་ལ་ཁོའི་ཁ་ནས་འབྲུ་ཐུབ། འོན་ཀྱང་ཐེངས་དེར་
ཁོས་དངོས་འབྲེལ་ཤེས་མེད་པ་འདྲ།
ཨ་ཕས་ཧཱ་སན་གྱི་སྐྱེས་སྐར་གཏན་ནས་མི་བརྗེད། སྔོན་ཆད་ཁོས་ཧཱ་སན་ལ་ལེགས་
སྐྱེས་ཅི་ཞིག་དགོས་ཞེས་འདྲི། འོན་ཀྱང་རྗེས་ནས་དེ་ལྟར་དྲིས་པ་མེད། རྒྱུ་མཚན་ནི། ཧཱ་
སན་གྱི་རེ་བ་ཕྲན་ཚེགས་སུ་སོང་སྟེ་ལེགས་སྐྱེས་ཤིག་ཏུ་འབོད་ཐབས་མེད། དེའི་སྟབས་
ཀྱིས་ཨ་ཕས་ཐག་གཅིག་གཅོད་སྒོས་ཧཱ་སན་ལ་ལེགས་སྐྱེས་བདམས་ཉོ་བྱེད། ལོ་ཞིག་ཉི་
ཧོང་གི་རྩེད་ཆས་རླངས་འཁོར་ཆ་ཚང་ཞིག་ཉོས་སོང་། གཞེས་ནིང་ལོར་གླང་རྫིའི་ཀོ་ཞྭ་
ཞིག་ཉོས་པར་ཧཱ་སན་དགའ་ཐག་ཆོད། ཀའོ་ལིན་ཐེ•དབྱི་སི་ཝུ་ཏེས་ཏག་ཏག་ཞྭ་མོ་དེ་འདྲ་
ཞིག་གྱོན་ནས《ཡ་མེད་རུ་གནོན་སྐྱ་གསུམ》འཁྲབ་པ་མིན་ནམ།
གློག་བརྙན་འདིས《ཡང་རྟུལ་སྐྱ་བདུན》གྱི་གོ་ས་བཟུང་སྟེ་མཐར་ངེད་གཉིས་ཆེས་དགའ་
སའི་གློག་བརྙན་དུ་གྱུར། དགུན་ཟླ་ཧྲིལ་པོར། ཧཱ་སན་ངེད་གཉིས་ཀྱིས་ཞྭ་མོ་དེ་བརྗེ་རེས་
སྒོས་གྱོན་ནས། གློག་བརྙན་དེའི་གྲགས་ཅན་བརྗོད་དོན་གླུ་དབྱངས་སྐད་གསང་མཐོར་
པོས་ལེན་གྱིན་ཁ་བའི་དེའུ་སྒང་ལ་འཛེགས་ཏེ་ཁ་བའི་དམག་འཁྲུག་བརྒྱབ་པ་ཡིན།
ངེད་གཉིས་ཀྱིས་མདུན་སྒོ་ནས་ལག་ཤུབས་ཕུད་དེ་འགྱིག་ལྷམ་སྟེང་གི་ཁ་བ་
གཏགས་རྗེས་ཁྱིམ་དུ་འཛུལ། ཨ་ཕ་རྡོ་སོལ་གྱི་མེ་ལྕེ་དམར་ཆེམ་ཆེམ་འབར་གྱིན་པའི་
ལྕགས་ཐབ་ཀྱི་འཁྲིས་སུ་བསྡད་འདུག རོགས་ན་ནུབ་ལྭ་དུད་ཁ་གྱོན་ཞིང་གོང་དཀྲིས་
དམར་པོ་བརྒྱབ་པའི་རྒྱ་གར་པ་གཏེ་པོ་སྒྲེ་བྱི་ཞིག་འདུག
“ཧཱ་སན།” འཚེར་བག་གི་རྣམ་འགྱུར་དང་བཅས་ཨ་ཕས། “ཚུར་ཤོག་ལ་ཁྱོད་ཀྱི་
སྐྱེས་སྐར་གྱི་མཚམས་རྟགས་ལ་གཅིག་ལྟོས་དང” ཟེར།
མགོ་འཐོམས་པར་གྱུར་པའི་ཧཱ་སན་ངེད་གཉིས་ཀྱིས་ཕན་ཚུན་གྱི་གདོང་ལ་ལྟ་
བཞིན་བསྡད། ཏན་ཏན་ངེད་གཉིས་ཀྱི་རྒྱབ་ན་ལངས་བསྡད་ཡོད་པའི་ཨ་ལི། ད་དུང་ཨ་
ཕ། དེ་མིན་ཕར་བལྟས་ན་རྩིས་རིག་གི་དགེ་རྒན་ཞིག་ལོས་ཡིན་སྙམ་པའི་རྒྱ་གར་པ་དེ་མ་
གཏོགས། ཁྱིམ་དེ་ན་ཐུམ་བརྒྱབ་ཡོད་པའི་ལེགས་སྐྱེས་ཀྱི་སྒམ་ཆུང་ངམ། ཁུག་མ། ཡང་ན་
རྩེད་ཆས་སོགས་ཅི་ཡང་མི་མཐོང་།
རྒྱ་གར་པ་དེས་གདོང་ལ་འཛུམ་ཕྱུང་ནས་ཧཱ་སན་ལ་ལག་པ་བསྲིངས་ཏེ། “ང་ནི་སྨན་
པ་ཁུའུ་མཱ་ཡིན། ཁྱོད་དང་འཕྲད་པར་ཧ་ཅང་དགའ” ཟེར། ཁོའི་ཧྥར་སེ་སྐད་ལ་ལྕེ་དྲིལ་ཏེ་
འབྱིན་དགོས་པའི་རྒྱ་གར་སྐད་ཀྱི་གདངས་ལྕི་མོ་འདྲེས་འདུག
ཧཱ་སན་གྱིས་འཚེར་བག་དང་བཅས། “ཁྱེད་བདེ་མོ” ཟེར་གྱིན་མགོ་བོ་ལྡེམ་ལྡེམ་
གུས་ལུགས་བསྐྱངས། འོན་ཀྱང་མིག་གིས་རྒྱབ་ཀྱི་ཕ་རྒན་ལ་ལྟ། དེར་ཨ་ལི་མདུན་ལ་གོམ་
པ་གང་ནུར་ཏེ་ལག་ཟུང་ཧཱ་སན་གྱི་ཕྲག་པའི་སྟེང་བཞག
ཨ་ཕས་ཧཱ་སན་གྱི་ཅི་ཡིན་ཆ་མ་འཚལ་བར་ཡོད་པའི་མིག་ནང་དུ་བལྟས་བསྡད་
དེ། “ངས་རྡི་ལི་གསར་བ་ནས་སྨན་པ་ཁུའུ་མཱ་བོས་ཡོང་བ་ཡིན། ཁོང་ནི་གདོང་དབྱིབས་
བསྐྱར་བཟོ་ལ་འཇོན་པའི་ཕྱི་ཚན་སྨན་པ་གྲགས་ཅན་ཞིག་རེད” ཟེར།
“ཁྱོད་ཀྱིས་ངའི་ལས་ཀ་དེ་ནི་ཅི་ཞིག་ཡིན་པ་ཨེ་ཤེས།” རྒྱ་གར་ནས་ཡིན་ཟེར་
མཁན—སྨན་པ་ཁུའུ་མཱས་དེ་ལྟར་ཧཱ་སན་ལ་དྲིས།
ཧཱ་སན་གྱིས་མགོ་བོ་འཕྲེད་དུ་གཡུགས། ཁོས་ཅི་ཡང་ཧ་མ་གོ་བའི་མིག་མདངས་ཀྱིས་
ངའི་ངོ་ལ་ལྟ། ངས་སོག་གདང་གཟེངས་ཙམ་བྱས། ངས་ཤེས་པ་ནི་མི་རྣམས་ལ་རྒྱུ་ལྷག་
གཉན་ཚད་བྱུང་ན་ཏན་ཏན་ཕྱི་ཚན་སྨན་པ་བསྟེན་དགོས་པ་དེ་ཡིན། དེ་ཤེས་དོན་ཡང་།
ལོ་གཅིག་གི་སྔོན་སློབ་གྲོགས་ཤིག་རྒྱུ་ལྷག་གཉན་ཚད་ཀྱིས་མ་འཚམས། དགེ་རྒན་གྱིས་ཁོ་
སྨན་ཁང་དུ་འགྲོ་རྒྱུ་འཕྱིས་དྲགས་ཟེར། སྐབས་དེར་ཧཱ་སན་ངེད་གཉིས་ཀྱིས་ཆབས་ཅིག་
ཨ་ལི་ལ་བལྟས། འོན་ཀྱང་ཁོའི་ས་ན་ཡང་ལན་གསལ་བོ་ཞིག་མེད་ཚོད། སྔོན་ཆད་ཇི་
བཞིན་གདོང་ན་རྣམ་འགྱུར་ཅི་ཡང་མེད། འོན་ཀྱང་མིག་མདངས་ཅུང་ཞིག་གཟབ་ནན་དུ་
ཡོད་པ་ཚོར་ཐུབ།
“ད་འདི་ལྟར་བཤད།” སྨན་པ་ཁུའུ་མཱས། “ངའི་ལས་ཀ་ནི་མི་རྣམས་ཀྱི་ལུས་
པོར་འཚོབ་བཅོས་བྱ་རྒྱུ་དེ་ཡིན། ལན་རེར་མི་རྣམས་ཀྱི་ངོ་གདོང་ལའང་ཉམས་གསོ་བྱ་
དགོས” ཟེར།
ཧཱ་སན་གྱིས “འོ” ཟེར་ཞིང་སྨན་པ་ཁུའུ་མཱ་ལ་ལྟ་ཙམ། ཨ་ཕར་ལྟ་ཙམ། ཨ་ལི་ལ་ལྟ་
ཙམ། དེ་ནས་རེམ་པོར་ལག་པས་རང་གི་ཁ་ཤོ་བཀབ་སྟེ་ཡང་བསྐྱར “འོ” ཟེར།
“འདི་ནི་རང་ག་བའི་ལེགས་སྐྱེས་ཤིག་མ་རེད། ངས་དེ་ལྟར་བསམས་ཡོད།” ཨ་
ཕས། “ཡང་ན་ཁྱོད་ཀྱིས་རེ་བ་རྒྱག་གིན་པ་དེ་མིན་དུ་སྲིད། འོན་ཀྱང་ལེགས་སྐྱེས་འདི་
ཁྱོད་ཀྱི་མི་ཚེ་ཧྲིལ་པོ་དང་ཁ་མི་འབྲལ” ཟེར།
“འོ།” ཧཱ་སན་གྱིས་ཡ་ཁ་ལྡག་ཙམ་བྱས་ཏེ། “སྐུ་ངོ་། འདི་་་་་འདིས-………… ” ཟེར།
“སེམས་ཁྲལ་མ་བྱེད།” འཛུམ་དམུལ་དམུལ་སྨན་པ་ཁུའུ་མཱས་བར་ལ་སྐད་ཆ་
གསེབ་བྱུང་། “ཁྱོད་ལ་དེ་འདྲའི་ན་ཟུག་མི་སྐྱེ། དྲང་མོར་བཤད་ན། ངས་ཁྱོད་ལ་སྨན་
ཞིག་བསྟེན་དུ་འཇུག དེའི་རྗེས་ཁྱོད་ཀྱིས་ཅི་ཡང་ཚོར་མི་ཡོང་།”
“འོ།” ཧཱ་སན་གྱིས་དབུགས་ལྷོད་ཙམ་བྱས་ཏེ་འཛུམ་བྱུང༌། འོན་ཀྱང་ཁོས་ཏན་ཏན་
དབུགས་མལ་ཞིག་གསོས་པ་ཙམ་རེད། “ང་སྐྲག་པ་མིན། སྐུ་ངོ་། ངས་ཏན་ཏན་
ཧཱ་སན་ངོ་མ་བླུན་པོ་ཞིག་རེད། ང་ཁོ་དང་མི་འདྲ། ངས་སྨན་པས་ཁྱོད་ལ་ན་ཟུག་མེད་ཅེས་
ཤོད་དུས་ཏན་ཏན་མི་བཟོད་པ་ཞིག་ཡོང་སྲིད་པ་ཤེས། མཚམས་དེར་ངས་ཞེད་སྔངས་དང་
བཅས་སྔ་ལོར་རང་གི་ནེ་ནེའི་མགོ་ཐུམ་བྲེག་པའི་རྣམ་པ་དྲན། སྨན་པ་དེས་ཀྱང་ང་ལ་
སེམས་གསོ་བྱེད་བཞིན་དེ་ལྟར་ལབ་པ་རེད། འོན་ཀྱང་དགོང་མོར་སྨན་དེའི་ནུས་པ་དྭངས་
རྗེས། ངའི་བརླ་བར་ལ་སུ་ཞིག་གིས་དམར་སྲེག་བརྒྱབ་འདྲའི་ན་ཟུག་བཟོད་མེད་སྐྱེས།
ཡང་གཅིག་བཤད་ན། ཨ་ཕས་ཅིའི་ཕྱིར་ང་ལོ་བཅུར་བུད་རྗེས་ད་གཟོད་ཐུམ་བུ་དེ་བཅད་
པ་ཡིན་ནམ། ཇི་ལྟར་མནོ་བསམ་བཏང་རུང་དེ་ངའི་སེམས་ལ་འཁོར་ཚོད་མི་གདའ། འདི་
ནི་ངས་ནམ་ཡང་ཁོར་གུ་ཡངས་མ་བྱིན་པའི་རྒྱུ་མཚན་ཞིག་ཀྱང་ཡིན།
ངའི་སེམས་ལ། རང་གི་ལུས་པོའི་དབང་པོ་ཞིག་ཀྱང་འདི་ལྟའི་ཡ་མ་གཟུགས་སུ་ཡོད་
པ་ཡིན་ན། ཨ་ཕའི་ས་ནས་བརྩེ་འདང་དང་སྙིང་རྗེ་སྤྲང་སློང་བྱས་ཆོག་ཨང་སྙམ། འདང་
བརྒྱབ་ན་ངོ་མ་རྒྱུ་འབྲས་ཟེར་བ་ཞིག་མི་འདུག ཧཱ་སན་ཅི་ཡང་མིན་རུང་ཨ་ཕས་ཁོར་
གཅེས་པར་ལྟོས་དང་། རི་བོང་ཞིག་གི་ཡ་མཆུ་སྐྱེས་པ་ཙམ་ལས་ཁོས་ཨ་ཕར་ཅི་ཞིག་
བསྒྲུབས་མྱོང་།
གཤག་བཅོས་བདེ་བླག་ངང་འགྲུབ་སོང་། གང་ལྟར་ཡང་། རྨ་དཀྲིས་མགོ་ནས་བཤིག་
དུས་ང་ཚོ་ཅུང་ཞིག་ཧ་ལས་རུང་། སྔོན་ཙམ་དེར་སྨན་པ་ཁུའུ་མཱས་གདམས་པ་བཞིན་ཚང་
མས་གདོང་ལ་འཛུམ་བཟུང་སྟེ་བསྡད། འོན་ཀྱང་དེ་ནི་འཁྲབ་སླ་བ་ཞིག་མ་རེད། དེའི་རྒྱུ་
མཚན་བཤད་ན། ཧཱ་སན་གྱི་ཡ་མཆུ་སྐྲངས་ཤིང་སྦེབ་ལ་ངོས་སུ་སྐྱི་པགས་ཀྱང་མི་འདུག་
པས་བཙོག་པོ་རང་རེད། ནད་གཡོག་མས་ཧཱ་སན་ལ་མེ་ལོང་སྤྲད་དུས། ངས་ཁོ་ངུས་བྱུང་
ན་ཅི་མ་རུང་སྙམ། འོན་ཀྱང་ཁོས་ལག་ཏུ་མེ་ལོང་བཟུང་སྟེ་ཧོན་ཐོར་རེར་བསྡད། ཨ་ལིས་
ཁོའི་ལག་པ་ནས་དམ་པོར་བཅིངས། ཁོས་སྐད་དམའ་མོས་ཆིག་ལབ་འདྲ་ཞིག་བརྒྱབ་རུང་
ཅི་ཡིན་ངས་ཐོས་མ་སོང་། ངས་རྣ་བ་ཁོའི་མཆུ་འགྲམ་དུ་གཏད། ཁོས་ཡང་བསྐྱར་སྐད་
དམའ་མོས་ཁ་གྲག
“བཀའ་དྲིན་ཆེ།’
དེའི་འཕྲོར་ཁོའི་མཆུ་ཏོ་ཡོ་ཞིང་འཆུས་པར་གྱུར། སྐབས་དེར་ཁོས་ག་རེ་བྱེད་ཀྱིན་
པ་ངས་ཡོངས་སུ་ཤེས། ཁོ་འཛུམ་གྱིན་འདུག ཨ་མའི་མངལ་སྒོར་ཐོན་ཡོང་དུས་ཇི་བཞིན་
འཛུམ་གྱིན་འདུག
དུས་ཚོད་ཕར་ཕར་སོང་བ་དང་བསྟུན། ཧཱ་སན་གྱི་ཡ་མཆུའི་སྐྲངས་ཞུད་ཅིང་རྨ་
ཁའང་འཚོབ་པར་གྱུར། རིང་པོ་ལོན་མ་དགོས་པར་ཨ་ཀྱོག་པ་ཀྱོག་གི་སྐུད་ཚུགས་ཤིག་
ལས་ཅི་ཡང་མི་མངོན། དགུན་ཁ་རྗེས་མ་བསླེབས་འོང་དུས་སྐུད་ཚུགས་དེ་ཡང་རྨ་ཤུལ་
རབ་བེ་རིབ་བེ་ཞིག་ཏུ་དྭངས། ཟུར་ཟའི་བྲོ་བ་དང་ལྡན་པ་ནི། ཏག་ཏག་དགུན་ཁ་དེ་ནས་
བཟུང་ཧཱ་སན་གྱི་འཛུམ་མདངས་རྦད་དེ་ཡལ་སོང་། རྦད་དེ།

ལེའུ་དྲུག་པ།

དགུན་ཟླ་ར་བ།
ལོ་རེའི་ཁ་བ་འབབ་ཐེངས་ཐོག་མ་དེ་ངས་འདི་ལྟར་བསྐྱལ་བ་ཡིན། ཞོགས་པ་སྔ་མོར་
མལ་གོས་གྱོན་ཏེ་ཁང་པའི་ཕྱི་ལོགས་སུ་འགྲོ། ལག་ཟུང་གིས་དཔུང་པ་གཉིས་ཀ་དམ་པོར་
བསྡམས་ནས་གྲང་ངར་འགོག སྐབས་དེར་མིག་ལམ་དུ་མངོན་པ་ནི་ཨ་ཕའི་འཇིབ་འཁོར་
བགྲོད་ལམ་དང་། འཇིབ་འཁོར། སྒོ་ར། ཤིང་སྡོང་། ཁང་ཀླད་དང་དེ་བཞིན་ཉེ་འདབས་ཀྱི་
རི་དེའུ་བཅས་ཡོད་ཚད་དབྱིན་ཁྲུ་གང་ཙམ་གྱི་ཁ་བས་གཡོགས་པའི་རྣམ་པ་དེ་ཡིན། ངའི་
གདོང་པར་ཁོང་འཛུམ་བརྡོལ་ཏེ་ཡོད། མཐོ་ནམ་མཁའ་སྔོ་བསངས་དྲི་མ་བྲལ། སྤྲིན་བྱིའུ་
མགོ་ཙམ་ཞིག་མཐོང་དུ་མེད། དཀར་བོང་བོང་གི་ཁ་བས་ངའི་མིག་བརྩེ་བར་བྱེད། ངས་
ཁ་བ་སྤར་མོ་གང་གཞབ་སྟེ་རང་གི་ཁ་ནང་ལ་བརྫངས། ཁྭ་ཏའི་སྐད་ཤར་འགའ་རྣ་ནང་དུ་
འཁོར་ཡོང་བ་མ་གཏོགས་ཕྱོགས་བཞི་ཁ་ཁུ་སིམ་མེར་ཡོད། དེ་ནས་རྐང་རྗེན་མར་མདུན་
སྒོའི་སྐས་ཐེམ་ནས་མར་བབས་རྗེས། ངས་ཧཱ་སན་བོས་ཡོང་སྟེ་ཕྱི་ལོགས་ཀྱི་ཁ་བའི་རྣམ་
པར་ལྟ་རུ་འཇུག
དགུན་ཁ་ནི་ཁ་པུར་གྱི་བྱིས་པ་ཚོ་ཆེས་དགའ་བའི་དུས་ཚིགས་ཡིན། མ་མཐའ་ཡང་
ཁྱིམ་དུ་མེ་འབུད་རྒྱུ་ཡོད་པའི་བྱིས་པ་ཚོ་དེ་འདྲ་རེད། དེའི་རྒྱུ་མཚན་ཡང་ཧ་ཅང་སླ་མོར་
ཡོད། ས་འཁྱག་རྡོ་འཁེངས་ཀྱི་ནམ་ཟླ་དེ་བསླེབས་ཐེངས་རེར་སློབ་གྲྭས་སློབ་ཁྲིད་ཀྱི་
མཚམས་བཞག་འགྲོ། ང་ལ་མཚོན་ན། མགོ་རྙོག་པར་བྱེད་པའི་བགོ་རྩིས་དེ་དག་མཇུག་
སྒྲིལ་པ་ཡིན་ཞིང་པུར་ཀ་རི་ཡའི་རྒྱལ་སར་ཡང་འགྲོ་མི་དགོས་པ་མཚོན། དེ་བས་མུ་རུ་
མཐུད་པའི་བག་ཕེབས་དང་རྩེ་དགའི་ཟླ་བ་དེ་གསུམ་ཧཱ་སན་ངེད་གཉིས་གཅིག་པུར་
དབང་། མེ་ཐབ་དྲོན་པོར་འདེ་ཞོར་ངེད་གཉིས་ཀས་ཤོག་ཤོ་འཕེན་ལ། རེས་གཟའ་མིག་
དམར་གྱི་ཞོགས་པར་གློག་བརྙན་གླིང་ག་ནས་རིན་མི་དགོས་པའི་ཨུ་རུ་སུའི་གློག་བརྙན་
ལ་ལྟ། ཞོགས་པར་ཁ་བའི་མི་ཆུང་བཟོས་ཏེ་རྩེ། གུང་ཚིགས་སྟེང་ཀ་ར་བྲོ་བའི་ཚོད་མ་མགོ་
ལོག་འབྲས་ཆན་དང་བསྲེ་རྔོད་བྱས་ཏེ་ཟོས་རྗེས་ཕྱི་དྲོའི་རྩེད་མོར་གྲ་སྒྲིག་བྱེད།
སྨོས་མ་དགོས་ཏེ། ང་ཚོར་ད་རུང་ཤོག་བྱའི་རྩེད་མོ་ཡོད། ཤོག་བྱ་སྤུར་བ། ཤོག་བྱ་
བདའ་བ།
ལས་ལ་ཉེ་སྐར་མ་བྲ་ཉེ་ཟེར་བ་ལྟར། ཡང་བྱིས་པ་ལས་ངན་མི་ཉུང་བ་ཞིག་ལ་མཚོན་
ན། དེ་འདྲའི་དགུན་འཁྱག་བསླེབས་རུང་གུང་གསེང་བཏང་འགྲོ་བ་ཞིག་མིན། ཁོ་ཚོར་ད་
དུང་རང་མོས་དགུན་ཐུན་ཟེར་བའི་སློབ་ཁྲིད་ཅིག་ཡོད། ཤེས་གསལ་ལྟར་ན། ཕ་མ་ཚོས་
གྲོས་ཐག་ཆིག་གཅོད་བྱས་ཏེ་འཛིན་གྲྭ་དེར་བསྐྱལ་བ་རེད་མ་གཏོགས། སློབ་ཕྲུག་རྣམས་
དེར་འགྲོ་འདོད་གཏན་ནས་མེད་ཟེར། ལས་དྲང་སྟེ་ངའི་ཨ་ཕ་དེ་འདྲའི་ཕ་མ་མིན། འེ་ཧ་
མེ་ཏི་ཟེར་བའི་བྱིས་པ་ཞིག་ཡོད་པ་ངས་དྲན་ཐུབ། ཁོའི་ཁྱིམ་ངེད་ཚང་དང་ཁ་སྤྲོད་སྒོས་
སྲང་ལག་ཅིག་ཏུ་ཡོད། ཁོའི་ཨ་ཕ་སྨན་པ་ཞིག་ཡིན་པ་འདྲ། འེ་ཧ་མེ་ཏི་ལ་བརྒྱལ་གཟེར་
གྱི་ནད་ཡོད། ནམ་རྒྱུན་བལ་གྱི་ནང་གོས་གྱོན་ཞིང་མཐའ་སྒྲོམ་ནག་པོ་ཅན་གྱི་མིག་ཤེལ་
སྐྱོན——ཨ་སེབ་ཀྱིས་ནམ་རྒྱུན་ཁོར་ཐུབ་ཚོད་གཏོང་། ནངས་མོ་རེ་རེར་ངས་མལ་ཤག་
གི་སྒེའུ་ཁུང་ལས་ཕར་བལྟས་ན། OPELརྟགས་ཅན་གྱི་འཇིབ་འཁོར་ནག་པོ་དེ་བགྲོད་
བདེ་པོ་བཟོ་ཕྱིར། ཁོ་ཚང་གི་ཁོལ་གཡོག་ཧ་ཙ་རས་ར་བའི་ནང་ལོགས་ལམ་ངོས་ཀྱི་ཁངས་
འཕྱག་གིན་ཡོད་པ་མཐོང་ཐུབ། དེའི་འཕྲོར་འེ་ཧ་མེ་ཏི་ཕ་བུ་གཉིས་འཇིབ་འཁོར་ནང་
འབུད། འེ་ཧ་མེ་ཏིས་བལ་གྱི་ནང་གོས་སྟེང་དགུན་ཁའི་ལྭ་རིང་གྱོན། རྒྱབ་ལ་བསླབ་དེབ་
དང་ཞྭ་སྨྱུག་སོགས་བརྫངས་ཡོད་པའི་དཔེ་ཁུག་འཁུར། ངས་ཧྥ་ལན་མལ་གོས་སྤུ་མ་དེ་
གྱོན་ནས་ཁོ་ཚོ་ཁངས་རྡུལ་སྐྱ་ཚུབ་བེར་སྲང་ལམ་གྱི་དཀྱོགས་མཚམས་དེ་ནས་ཡལ་རག་
བར་མིག་སྐྱེལ་བྱེད། དེ་ནས་སླར་མལ་ཁྲིའི་སྒང་དུ་འབུད་ཅིང་བལ་ཕྱར་མགྲིན་པའི་བར་
འཐེན་ནས་སྒེའུ་ཁུང་བརྒྱུད་དེ་ཁ་བ་དཀར་བོང་བོང་གི་བྱང་ངོས་རི་རྩེ་ལ་ལྟ་རྒྱུར་དགའ།
ཁ་བའི་རི་རྩེ་དེ་ལ་ལྟ་བཞིན་ང་ཡང་བསྐྱར་བདེ་བའི་གཉིད་དུ་ཁུག་འགྲོ།
ང་ཁ་པུར་གྱི་དགུན་ཁ་ལ་དགའ། ང་བར་སྣང་ཁེངས་པའི་ཁ་བའི་འདབ་མས་མཚན་
མོའི་སྒེའུ་ཁུང་ཡང་མོར་རྡུང་བ་ལ་དགའ། ང་ཁ་བའི་ཁྲོད་ཀྱི་འགྱིག་ལྷམ་ནག་པོའི་ཐྲིག་
ཐྲིག་གི་རྡོག་སྒྲ་ལ་ཉན་རྒྱུར་དགའ། ང་ནང་ངོས་ཀྱི་ཐབ་ཀའི་དྲོད་ཁོལ་དང་ཕྱི་རོལ་གྱི་
རླུང་བུའི་གྲང་ངར་ལ་མཉམ་གཅིག་མྱོང་རོལ་བྱ་རྒྱུར་དགའ། དེ་ལས་ཀྱང་གལ་ཆེ་བ་ནི།
ནམ་ཟླ་དགུན་ཁར་བསླེབས་ཏེ་ལྗོན་ཤིང་སྔོ་ཟད་སྐྱ་ལ་ཐུག་ཅིང་ལམ་བུ་འཁྱགས་རོམ་དར་
གྱིས་བསྡམས་ཐེངས་རེར། དེ་ལས་ལྡོག་སྟེ་ཨ་ཕ་ངེད་གཉིས་ཀའི་བར་གྱི་གྲང་ངད་ཅུང་
ཞིག་དྲོད་དུ་འཁོར་ཡོང་བ་དེ་ཡིན། དེ་ནི་ཤོག་བྱའི་རྐྱེན་རེད། ལར་ཨ་ཕ་ངེད་གཉིས་མགོ་
ཁང་གྲུ་བཞི་གཅིག་གི་གཤམ་རོལ་དུ་འཚོ་རུང་། སོ་སོའི་འཚོ་བའི་ཁོར་ཡུག་མི་མཚུངས་
ཁ་ཁར་ཡོད། དེ་ལས་ཤོག་བྱ་འབའ་ཞིག ངེད་གཉིས་ཀའི་བར་གྱི་རྟ་རྔ་ལས་ཉག་ཕྲ་བའི་
འབྲེལ་འདྲིས་ཀྱི་ཐིག་སྐུད་དུ་གྱུར་ཏེ་ཡོད།
ལོ་རེའི་དགུན་ཁར་སླེབ་དུས། ཁ་པུར་གྱི་གྲོང་ཁུལ་སོ་སོས་ཤོག་བྱའི་འགྲན་སྡུར་སྤེལ་
ཡོང་། གལ་སྲིད་ཁྱོད་ནི་ཁ་པུར་ནས་འཚོ་བ་རོལ་མཁན་བྱིས་པ་ཞིག་ཡིན་ཕྱིན། འགྲན་
སྡུར་གྱི་ཉིན་མོ་ནི་དགུན་ཟླ་རིང་མོའི་ཁྲོད་ཀྱི་ཆེས་སྤྲོ་སེམས་འཁོལ་བའི་དུས་ཚོད་ཡིན་
པ་ཅི་ལ་མི་ཤེས། འགྲན་སྡུར་མ་བྱས་སྔོན་གྱི་དགོང་མ་རེ་རེར་ང་མཚན་གང་པོར་གཉིད་
ཡེ་མི་ཁུག ཁ་ལོ་ཕར་འཁོར་ཚུར་བྱེད་པའམ་གློག་འོད་ལ་བརྟེན་ནས་ལག་ཟུང་གིས་གྱང་
ལྡེབས་སུ་སྲོག་ཆགས་ཀྱི་གྲིབ་གཟུགས་སྣ་ཚོགས་བཟོ་བཞིན་དུས་ཚོད་འཁྱོལ་ཐབས་བྱས་
པ་ཡིན། ཐ་ན་བལ་ཕྱར་གྱིས་ལུས་པོ་གཅུད་དེ་མུན་སྨག་ཁྲོད་ཀྱི་ཉི་ཁྱིམ་དུ་ཧད་དེ་བསྡད་པ་
ཡིན། དེ་ལྟར་ང་ནི་འཁྲུག་ཆེན་མ་བརྒྱབ་སྔོན་གྱི་དགོང་མོའི་གཡུལ་སར་གཉིད་ལ་རེ་སྒུག་
བྱེད་མཁན་འཐབ་མོ་པ་ཞིག་དང་མཚུངས། དོན་ལའང་དེ་ལས་མ་འདས་ཏེ། ཁ་པུར་དུ་ཤོག་
བྱ་འགྲན་སྡུར་ནི་རྣམ་པ་མི་གཅིག་པའི་གཡུལ་འཐབ་གཞན་ཞིག་མིན་པའང་མ་རེད།
གཡུལ་འཁྲུག་གང་རུང་དང་འདྲ་བར། ཁྱོད་ཀྱིས་ངེས་པར་དུ་རྒྱལ་ཁའི་ཕྱིར་དུ་སྟ་
གོན་ཚགས་སུ་ཆུད་དགོས། བར་སྐབས་ཤིག་རིང་། ཧཱ་སན་ངེད་གཉིས་རང་གིས་
འགུལ་ནས་ཤོག་བྱ་བཟོས་པ་ཡིན། སྟོན་ཁ་ཚུགས་པ་ནས་བཟུང་། ངེད་གཉིས་ཀྱིས་གཟའ་
འཁོར་རེར་དོང་ཙེ་སིལ་མ་རེ་སྲི་ཚགས་བྱས་ཏེ། ཨ་ཕས་ཧི་ར་ཐའེ་ནས་ཉོས་ཡོང་བའི་རྫ་
རྟའི་ཁོག་ལ་བླུགས་པ་ཡིན། གྲང་རླུང་འུར་འུར་ལྡང་ཞིང་ཁ་བ་ལྷབ་ལྷུབ་འབབ་པའི་དུས་
སུ་སླེབ་དུས། ངེད་གཉིས་ཀྱིས་རྫ་རྟའི་ལྟོ་བའི་སྒང་གི་ཁ་གཅོད་བཀོག་ནས་ནང་གི་དོང་ཙེ་
ཕྱིར་ལེན། དེའི་འཕྲོར་ཁྲོམ་ལ་ཕྱིན་ནས་སྨྱུག་མ་དང་། སྤྱིན་ཆུ། སྐུད་པ། ཤོག་བུ་སོགས་ཉོ།
ངེད་གཉིས་ཀྱིས་ཉིན་རེའི་དུས་ཚོད་འགའ་རེ་བེད་སྤྱད་དེ་ཤོག་བྱའི་རུས་སྒྲོམ་བཟོ་ཞིང་།
ཤོག་བྱ་ལྷག་ཏུ་བདེ་ལྕག་དོད་པོར་ཡོང་ཐབས་ལ་ཤོག་སོབ་སྲབ་བུ་དེ་དག་འདྲ་གཅོད་བྱས་
པ་ཡིན། དེའི་འཕྲོར་ངེད་གཉིས་རང་གིས་སྐུད་པ་གྲ་སྒྲིག་བྱེད་དགོས་པའང་ལྟ་ཅི་འཚལ།
གལ་སྲིད་ཤོག་བྱ་ནི་མེ་མདའ་ཡིན་པའི་དབང་དུ་བྱས་ན། ཤེལ་ཧྲུག་གི་ཕྲ་རྒྱན་བཏབ་པའི་
འཐེན་སྐུད་ནི་མེ་མདའི་ཀླད་ཕོར་ནང་གི་མདེའུ་དང་འདྲ། ངེད་གཉིས་སྒོ་རའི་ནང་སོང་
སྟེ་དབྱིན་ཁྲུ་ལྔ་བརྒྱ་ལྷག་ཡོད་པའི་སྐུད་པ་དེ། ནང་དུ་ཤེལ་ཧྲུག་དཀྲུགས་ཡོད་པའི་སྤྱིན་ཆུ་
རྫེའུ་གང་དེའི་ནང་དུ་བླུག་དགོས། དེའི་འཕྲོར་སྐུད་པ་སྡོང་བོའི་སྟེང་བཀལ་ཏེ་རླུང་སྐེམ་
བྱེད་དགོས། ཉིན་གཉིས་པར། ངེད་གཉིས་ཀྱིས་འཐབ་འཁྲུག་ལ་གྲ་སྒྲིག་བྱས་པའི་སྐུད་པ་
དེ་ཤིང་གི་དཀྲི་འཕང་ཞིག་གི་སྟེང་དཀྲི་དགོས། ཁ་བ་ཉི་མས་ཁྱེར་ཞིང་དཔྱིད་ཆར་ཟིམ་
ཟིམ་འཇོ་བའི་སྐབས་སུ་སླེབ་དུས། ཁ་པུར་གྱི་བྱིས་པ་ཚོའི་མཛུབ་མོའི་སྟེང་འཕྲེད་དུ་
གཏོད་པའི་རྨ་ཤུར་རེ་བསྐྱུར་སྲོལ་ཡོད། དེ་ནི་དགུན་ཟླ་ཞིག་ལ་འཐབ་རེས་བྱས་པའི་ཤོག་
བྱས་བཞག་པའི་བདེན་དཔང་རེད། སློབ་མགོ་ཚུགས་པའི་ཉིན་དེར། སློབ་གྲོགས་ཚོས་
འདུ་རུབ་རྒྱག་གིན་ངའོ་དང་བཅས་ཕན་ཚུན་བར་ལ་འཐབ་འཁྲུག་ལས་བཞག་པའི་སོ་
སོའི་མཛུབ་ངོས་ཀྱི་རྨ་ཁ་དེ་དག་ངོམ་རེས་བྱེད་པ་ངས་དྲན་སོས་ཐུབ། རྨ་ཁ་དེ་དག་ཧ་ཅང་
ན་བ་ཞིག་ཡིན། གཟའ་འཁོར་འགའ་ལ་དྲག་སྐྱེད་མི་ཡོང་། འོན་ཀྱང་ངས་དེར་ཁ་ཡ་བྱས་
མྱོང་མེད། དགུན་ཁ་དེ་ལྟར་རྟབ་རྟབ་པོར་ཚུར་ཡོང་ལ་ཡང་རྟབ་རྟབ་པོར་ཕར་འགྲོ་རུང་།
མཛུབ་མོའི་སྒང་གི་རྨ་ཤུལ་དེ་དག་གིས་ང་ཚོར་ཆེས་དགའ་བའི་དུས་ཚུགས་དེ་དྲན་དུ་
འཇུག དེར་མཐུད་སྐྱོར་དཔོན་གྱིས་ལྕགས་ཀྱི་པི་པི “སི་ལི་ལི” བུས་མ་ཐག་ངེད་ཚོ་བང་
བསྒྲིགས་ཏེ་སློབ་ཁང་དུ་འགྲོ། སེམས་ནང་ནས་ཡང་བསྐྱར་དགུན་ཟླ་སླར་འཁོར་ཡོང་བར་
ངང་སྒུག་བྱེད། འོན་ཀྱང་ང་ཚོའི་མདུན་བསུ་མཁན་ནི་རྣམ་ཤེས་ལྡོམ་པོ་འདྲ་བའི་ཡ་ལ་
ཡུན་གྱི་སློབ་ལོ་འཛད་མེད་དེ་རེད།
རིང་པོ་མ་ལོན་པར། ཧཱ་སན་ངེད་གཉིས་ཤོག་བྱ་བཟོས་ན་ལག་བདེ་པོ་མེད་པ་ལྷང་ལ་
བུད། ལྡོག་སྟེ་ཤོག་བྱ་འཛིང་མཁན་དཔེ་མེད་གཉིས་ཡིན་པ་དོན་དངོས་ཀྱིས་ར་སྤྲད། ངེད་
གཉིས་ཀས་བཟོས་པའི་ཤོག་བྱར་ཞན་ཆ་འདི་མིན་ན་གནད་དོན་ཀན་ཞུགས་ཏེ། ནམ་
རྒྱུན་ཡ་ང་བའི་ལས་དབང་མགོར་བསླེབས་ཡོང་། དེའི་སྟབས་ཀྱིས་སྐབས་དེ་ནས་བཟུང་
ཨ་ཕས་ངེད་གཉིས་འཁྲིད་དེ་ཀྲེ་དྨོའི་ཚོང་ཁང་ནང་སོང་ནས་ཤོག་བྱ་ཐད་ཀར་ཉོ་བར་
བྱེད། ཀྲེ་ཧྥོ་ནི་མིག་གཉིས་རྦད་དེ་མ་ཞར་ཙམ་གྱི་བགྲེས་པོ་ཞིག་ཡིན། ལྷམ་ཐེད་ལ་འཚེམ་
གསོ་རྒྱག་པའི་ལས་ཀར་བརྟེན་ཏེ་འཚོ་ཐབས་ངན་ངོན་བསྟེན། འོན་ཀྱང་ཁོ་ནི་གྲོང་ཁྱེར་
འདིའི་ཆེས་མིང་དུ་གྲགས་པའི་ཤོག་བྱ་བཟོ་མཁན་དེ་ཡིན། ཁོའི་ལས་ཤག་ཆུང་ཆུང་དེ་
འཚང་གའི་སྲུབས་ཀྱི་ཡ་ཏེ་རྨི་གྲོང་ཁུགས་ཀྱི་སྲང་ཆེན་དེར་ཡོད། དེ་ནི་ཁ་པུར་གཙང་
པོའི་ལྷོ་ངོས་འདམ་རའི་ཕྱོགས་ཀྱང་རེད། ཨ་ཕས་ངེད་གཉིས་ཀར་འདྲ་འདྲར་ཤོག་བྱ་
གསུམ་རེ་དང་ཤེལ་ཧྲུག་སྐུད་པ་འཕང་སྐོར་འགའ་རེ་ཉོ། བརྒྱ་ལ་ངའི་བློ་ཁ་འགྱུར་ཏེ་ཨ་
ཕར་ཤོག་བྱ་དེ་ལས་ཀྱང་ཆེ་ཞིང་ཡག་པ་ཞིག་ཉོ་རོགས་ཞུས་ན་ཁོས་ཉོ་སྲིད། འོན་ཀྱང་
ཁོས་ཧཱ་སན་ལའང་དེ་འདྲ་ཞིག་ཉོས་འགྲོ། ངས་ལན་རེར་ཁོས་ཧཱ་སན་ལ་ཤོག་བྱ་དེ་མ་
ཉོས་ན་བསམས། ཁོས་ཆེས་གཅེས་ས་དེ་ང་གཅིག་པུ་ཡིན་ན་ད་གཟོད་འགྲིག་ས་རེད།
ཤོག་བྱའི་འཛིང་རེས་ནི་གནའ་བོའི་དུས་ནས་ཡོད་པའི་ཨ་ཧྥུ་ཧན་གྱི་དགུན་ཁའི་
སྲོལ་རྒྱུན་འགྲན་སྡུར་ཞིག་ཡིན། འགྲན་སྡུར་དེ་ཞོགས་པ་སྔ་མོ་ནས་མགོ་རྩོམ་ལ། ནམ་
ཞིག་རྣམ་པར་རྒྱལ་བའི་ཤོག་བྱ་དེ་གཅིག་པུས་བར་སྣང་དུ་ལྡིང་སྐོར་རྒྱག་དུས་ད་གཟོད་
མཇུག་རྫོགས་པར་བརྩི། ལོ་ཞིག འགྲན་སྡུར་བྱས་ཏེ་ས་རུབ་རུང་རྒྱལ་ཕམ་གྱི་རྟིང་ཐག་མ་
ཆོད་པས། མི་རྣམས་སྲང་བར་དང་ཁང་ཀླད་ལ་བུད་དེ་མུ་མཐུད་དུ་སོ་སོའི་བྱིས་པར་སྐུལ་
ལྕག་འདེབས་པའི་རྣམ་པ་ངས་དྲན་སོས་ཐུབ། དུས་དེར་སྲང་བར་ཡོངས་སུ་ཤོག་བྱ་འཐབ་
མོ་པས་ཁེངས་འདུག ལག་ནང་གི་སྐུད་པ་ལན་རེར་སྤྲུགས་ཀྱིས་འཐེན། ལན་རེར་ཧར་
གྱིས་གཏོང་། མིག་གི་མཐོང་སྣེ་མི་སྤོ་བར་ནམ་མཁའི་ཤོག་བྱར་བལྟས་ཏེ། སྡོད་གནས་ཡག་
ཤོས་ཤིག་སྤྱང་པོའི་ངང་འཕྲོག་སྟེ་འགྲན་ཟླའི་སྐུད་པ་གཅོད་པར་ཁོག་རྩིས་འདེད། ཤོག་བྱ་
འཛིང་མཁན་རེ་རེར་སྐུད་པ་རྐྱོང་སྐུམ་བྱེད་མཁན་ལག་རོགས་རེ་ཡོད། ངའི་ལག་རོགས་
ནི་ཧཱ་སན་ཡིན་པ་སྨོས་མེད་རེད།
ཐེངས་ཤིག ཉེ་སྔོན་མཐའ་འཁོར་དེར་སྤར་ཡོང་བའི་རྒྱ་གར་གྱི་ཁྱིམ་ཚང་དེའི་བཤད་
དགའ་ཆེ་བའི་བྱིས་པ་དེས། ཁོའི་ཕ་ཡུལ་ནས་ཤོག་བྱ་སྤུར་དུས་ངེས་པར་སྒྲིག་བཅའ་དང་
ཆོག་ཡིག་ངེས་ཅན་ཞིག་བརྩི་དགོས་ཡོད་པའི་སྐོར་ང་ཚོར་ཅ་ར་ར་ལབ་བྱུང་། “ཁྱོད་ཀྱིས་
ངེས་པར་གཏན་འཁེལ་གྱི་གནས་ནས་ཤོག་བྱ་སྤུར་དགོས། ད་དུང་གནས་དེ་རླུང་འཕྲེད་
དུ་རྒྱུག་ས་ཞིག་ཡིན་དགོས།” ཁོས་ངའོ་སྙམ་པ་དང་བཅས། “ད་དུང་ཤོག་བྱའི་སྐུད་པ་ཧ་
ཡང་གིས་བཟོ་ཆོག་པ་མ་རེད” ཟེར།
ཧཱ་སན་ངེད་གཉིས་ཀྱིས་ཕན་ཚུན་གྱི་གདོང་ལ་གཅིག་བལྟས་ཏེ་འཛུམ་ནས་བསྡད།
དེ་ནི་འབར་ཁ་ཁྱོད་ཀྱིས་རང་སྣང་སྐྱིད་པའི་འུར་ལབ་རྒྱོབ་ཨ་ཞེས་པའི་དོན་རེད། རིང་
པོ་ལོན་མི་དགོར་པར། རྒྱ་གར་གྱི་བྱིས་པ་དེས་གཞི་ནས་བསམ་ཞིག་ཤེས་ཡོང་སྲིད། དེ་ནི་
དུས་རབས་འདིའི་མགོ་ཡི་དབྱིན་ཇི་པ་དང་། ད་དུང་ཨུ་རུ་སུ་པསཡི་ལོ་རབས་དེའི་
སྨད་ལ་བསམ་ཤེས་པ་དེ་དང་གཅིག་པ་གཅིག་རྐྱང་ཡིན་སྲིད། དེ་ཡང་ཨ་ཧྥུ་ཧན་ནི་རང་
བཙན་གཙང་མར་ཡོད་པའི་མི་རིགས་ཤིག་ཡིན། ཨ་ཧྥུ་ཧན་གྱི་སྐྱེ་བོས་ཡུལ་སྲོལ་གོམས་
གཤིས་ལ་བརྩི་བཀུར་བྱེད། འོན་ཀྱང་སྒྲིག་སྲོལ་ལ་སུན་སྣང་གི་རྣམ་འགྱུར་འཛིན། ཤོག་
བྱའི་འཛིང་རེས་ཀྱང་དེ་ལས་མ་མཆིས། དོ་སྣང་བྱ་ཡུལ་ཧ་ཅང་སླ་མོར་ཡོད་དེ་མདོར་དྲིལ་
ན། རང་གི་ཤོག་བྱ་སྤུར་ནས་ཕས་ཀྱི་འཐེན་སྐུད་གཅད་རྒྱུ་དེ་ཙམ་རེད། དེ་མིན་ཁྱོད་ལ་
ལམ་ལྷོངས་ཤོག་ཟེར་རྒྱུ་དེ་རེད།
དེར་མ་ཟད། ནམ་ཞིག་ཤོག་བྱ་ཞིག་གི་སྐུད་པ་བཅད་པ་ཡིན་ན། སྤྲོ་སྣང་ངོ་མ་དེ་ད་
གཟོད་དངོས་སུ་མགོ་བརྩམས་པ་རེད། སྐབས་དེར་སླེབ་དུས་ཤོག་བྱ་འདེད་མཁན་ཚོའི་
རེས་སུ་བབས་པ་རེད། རླུང་གིས་གཡེང་སྟེ་འགྲོ་བའི་ཤོག་བྱ་དེས་ལྡེམ་འགྱུར་རྒྱག་གིན་
ཞིང་ཁའམ། ཡང་ན་སུ་ཚང་གི་ར་སྐོར་ནང་། ཡང་ན་སྡོང་མགོའམ་ཁང་ཀླད་སོགས་གང་
རུང་གི་གནས་སུ་ལྷུང་བའི་བར། བྱིས་པ་དེ་ཚོས་གོམ་ཁ་གློད་དེ་ཉེ་འཁོར་སྲང་ཁུལ་དག་
ནས་ཐག་ཐག་རྒྱུག་ཅིང་རྒྱུག དོན་དངོས་བཤད་ན་དེ་ནི་ཧ་ཅང་ཛ་དྲག་ཏུ་ཡོད། འཚང་ག་
ཤིག་ཤིག་ཕན་ཚུན་འཕུད་རྡེག་རྒྱག་གིན། ཤོག་བྱའི་ར་མདར་རྒྱུག་མཁན་བྱིས་པ་ཚོ་སྲང་
ལམ་ཆེ་ཆུང་ཀུན་ནས་གློ་བུར་བྲུག་པའི་ཆུ་ལོག་བཞིན་ཐོན་ཡོང་། དེ་ནི་ངས་སྔོན་ཆད་
དཔེ་དེབ་ཅིག་ལས་མཐོང་མྱོང་བའི་སི་ཕེན་གྱི་གླང་ཞོགས་དུས་ཆེན་གྱི་རྣམ་པ་དང་འདྲ་
སེ་བ་ཞིག་རེད། ལོ་ཞིག གྲལ་མཚེས་ཀྱི་བྱིས་པ་ཞིག་ཤོག་བྱ་ལེན་དུ་སྡོང་མགོར་འཛེགས་
ཤིང་། མཐར་ཡལ་ག་ཆད་དེ་དབྱིན་ཁྲུ་སུམ་ཅུའི་མཐོ་ཚད་ནས་མར་ལྷུང་། མ་ཟད་དེ་ནས་
བཟུང་ལམ་དུ་འགྲོ་མི་ཐུབ་པར་གྱུར། འོན་ཀྱང་མར་ཟག་པའི་བར་ནས་ཁོས་ད་དུང་ལག་
ཏུ་ཤོག་བྱ་དེ་བསྡམས་འདུག་ཟེར། གལ་སྲིད་ཤོག་བྱའི་ར་མདའ་སུ་ཞིག་གི་ལག་ཏུ་ཤོག་བྱ་
ཞིག་བཟུང་བསྡད་ཡོད་ཚེ། དེ་སུས་ཀྱང་འཁྱེར་མི་ཆོག དེ་ནི་རྒྱལ་ཁབ་ཀྱི་སྒྲིག་ལམ་མ་
རེད། མི་རིགས་ཀྱི་གོམས་སྲོལ་རེད།
ཤོག་བྱའི་ར་མདའ་ཞིག་ལ་མཚོན་ན། ཆེས་གྱ་ནོམ་པའི་ལེགས་སྐྱེས་ནི་དགུན་
ཁའི་འགྲན་སྡུར་ཁྲོད་ལག་སོན་བྱུང་བའི་ཤོག་བྱ་ཐ་མ་དེ་ཡིན། དེ་ནི་བླ་ན་མ་མཆིས་
པའི་གཟི་བརྗིད་ཅིག་ཏུ་བརྩི། ཁྱིམ་བདག་ཚོས་དེ་ལྡེབས་ཀྱི་ཐབ་ཀའི་ཀླད་ཆར་བཤམས་
ནས། ཚོམས་སུ་སྡོད་མཁན་མགྲོན་པོ་རྣམས་ལ་མྱོང་རོལ་དང་བསྔགས་བརྗོད་བྱེད་དུ་
འཇུག ནམ་རྒྱུན། བར་སྣང་བཀང་བའི་ཤོག་བྱ་མང་ཤོས་ས་ལ་ལྷུང་ཚར་ཏེ་ཤུལ་ན་གཅིག་
གཉིས་ཤིག་མ་གཏོགས་མི་ལྷག་དུས། རྒོད་མགོ་ལིང་ལིང་དཔུང་པ་ཕུར་ཕུར། ར་མདའ་
ཚོས་མཐའ་མཇུག་གི་ལེགས་སྐྱེས་དེ་ནོམ་དུ་ལེན་ལ་གཤོམ་ར་ཅི་ཡང་འཐེན། ཁོ་ཚོས་ཤ་
གནད་སྒྲིམ། མགྲིན་པ་འདེགས། རྣམ་རིག་གཏོད། སྤོབས་པ་སྐྱེད། སྐད་ཅིག་ཙམ་ལའང་
རྣམ་གཡེང་མི་བྱེད་པར། ཚོད་དཔག་ཁྲོད་ཀྱི་ཤོག་བྱ་ལྷུང་ས་དེར་མདའ་མོ་ལྟོང་ནས་ཤོར་
བ་ལྟར་རྒྱུག་པར་རྩོམ། དེ་ལྟར་མཐའ་མཇུག་གི་ཤོག་བྱ་དེའི་སྐུད་པ་གཞི་ནས་བཅད་པའི་
སྐད་ཅིག་མ་དེར། བྱ་ཁྱུ་འུར་རྡོ་གཅིག་གིས་དཀྲོགས་པ་ལྟར་དེར་ཡོད་རྒན་གཞོན་གཉིས་
ཀ་འུར་ཟིང་ངེར་འགྲོ།
འདས་པའི་ལོ་ཟླ་རིང་མོའི་ནང་། ངས་ཤོག་བྱའི་ར་མདའ་གང་མང་མཐོང་མྱོང་། འོན་
ཀྱང་ཧཱ་སན་ལ་འགྲན་དུ་བཟོད་མཁན་ཞིག་ངས་ད་ཕན་མཐོང་མྱོང་མེད། ངོ་མཚར་བ་
ནི། ཤོག་བྱ་ས་ལ་མ་ཟགས་སྔོན་ལ། ཁོས་ཏག་ཏག་ཤོག་བྱ་ལྷུང་སྲིད་པའི་ས་དེ་རུ་བསྒུགས་
བསྡད་ཡོད། ཁོའི་ཁོག་པའི་ནང་ན་དངོས་འབྲེལ་ཕྱོགས་སྟོན་འཁོར་ལོ་ཞིག་ཡོད་པ་དང་
གཉིས་སུ་མ་མཆིས།
གནམ་ངོ་རུབ་ཡོད་པའི་དགུན་ཁའི་ཉིན་ཞིག ཧཱ་སན་ངེད་གཉིས་ཀྱིས་ཤོག་བྱ་ཞིག་
བདའ་འདེད་བྱས་པ་ངས་དྲན་སོས་ཐུབ། ངས་ཁོའི་རྗེས་སྙེག་གིན་ཕྱོགས་མཚམས་སོ་སོའི་
གཞིས་ཁུལ་བརྒལ་ཞིང་རྐ་ཆུར་མཆོང་བཞིན་ལུས་པོ་བཟུར་ཏེ་སྲང་ཤུར་དོག་མོ་དེ་དག་
བརྒྱུད་ནས་བརྒྱུགས། ང་ལོ་གཅིག་གིས་ཆེ་རུང་ངས་ཧཱ་སན་གྱི་རྗེས་ཟིན་པའི་དཔེ་མེད།
དབུགས་ཧར་ཧར། “ཧཱ་སན། ང་ལ་སྒུག་ཙམ་གནོངས་དང” ཞེས་ང་ཅུང་ཞིག་མ་
རངས་ཏེ་མདུན་ཕྱོགས་སུ་སྐད་བརྒྱབ།
ཁ་ཕྱིར་འཁོར་ཏེ་ལག་པ་གཡུག་ཙམ་བྱས་ནས “འདི་ཕྱོགས་རེད” ཅེས་ལབ་རྗེས་
ཁོ་ཡང་བསྐྱར་ཟུར་དཀྱོགས་ཤིག་ནས་ཡལ་འགྲོ།
ངས་མགོ་བོ་བཏེགས་ནས་ལྟ་དུས། ཁོ་རྒྱུག་སའི་ཁ་ཕྱོགས་དེ་ཏག་ཏག་ཤོག་བྱ་ལྷུང་
སྲིད་སའི་ཁ་ཕྱོགས་དང་རྦད་དེ་ལྡོག་འདུག
“ངེད་གཉིས་ཀས་དེའི་རྗེས་ཟིན་ཚོད་མ་རེད། ངེད་གཉིས་ཀས་ལམ་ག་འཛོལ་
འདུག” ངས་མདུན་ཕྱོགས་སུ་སྐད་བརྒྱབ།
“ང་ལ་ཡིད་ཆེས་གནོངས་དང་།” ཁོས་མདུན་ཕྱོགས་ནས་དེ་ལྟར་ང་ལ་ལན་
བརྒྱབ་པ་ངས་ཐོས་ཐུབ། ང་ཟུར་དཀྱོགས་དེར་སླེབ་དུས། ཧཱ་སན་མདུན་ཕྱོགས་ན་ནང་ལ་
བསྒུར་ནས་འཕུར་མ་མཆོང་གིས་རྒྱུག་གིན་འདུག མ་ཟད་ཡར་གནམ་ངོ་རུ་གཏན་ནས་
མི་ལྟ། རྔུལ་ཆུ་འཛིར་ཏེ་ཁོའི་སྟོད་རྒྱབ་ཀྱི་ལྭ་བ་རློན་པ་རློན་ནག་ཏུ་བཟོས་ཡོད། རྡེའུ་ཧྲུག་
ཅིག་ལ་རྡོག་སྣེ་ཐོགས་ཏེ་ང་ས་རུ་འདྲེད་བརྡབ་ཤོར། ངའི་གོམ་ཁ་ཧཱ་སན་ལས་དལ་བ་མ་
ཟད་འཁོབ་ཏོར་ཡང་ཡོད་པས། ནམ་རྒྱུན་ཁོའི་སྐྱེ་ཐོབ་ཀྱི་རྒྱུག་རྩལ་དེ་ལ་ང་རང་ཡིད་སྨོན་
ཤོར་ཏེ་ཡོད། ང་ཡར་ལངས་པའི་བར་ནས་ཧཱ་སན་སྲང་ཤུར་གཞན་ཞིག་ལ་དཀྱོགས་སོང་།
ང་དཀའ་ཚེགས་ངང་རྡེག་འཆོས་ཞོར་འདུར་ཁུལ་བྱས། བསྣད་ཟིན་པའི་ལྷ་ངའི་འཕང་ལོ་
ལ་ཟུག་གཟེར་ཀར་ཀར་ཡོང་།
མཐའ་མཇུག ངེད་གཉིས་ཀྱིས་འགྱིག་འཁོར་གྱི་རྗེས་ཤུལ་ཐགས་འཐག་པ་ལྟར་
མངོན་པའི་ས་ལམ་ཞིག་གི་སྟེང་ནས་རྒྱུག་ཁ་འཐེན། ཏག་ཏག་སྒེར་ཚུགས་སློབ་འབྲིང་
གི་འཁྲིས་དེ་རེད། ལམ་འགྲམ་དུ་ཞིང་ས་ལྷེབ་མོ་ཞིག་མངོན། དེ་རུ་དབྱར་ཁར་ཚོད་མ་ཨོ་
ཟོན་འདེབས་ཡོང་། ལམ་གྱི་ཕར་གཞོགས་སུ་ཚར་དུ་དངར་བའི་སྐྱུར་སེའུའི་ལྗོན་ཚལ་
རེད། ཧཱ་སན་ཏག་ཏག་ལྗོན་ཚལ་དེའི་སྡོང་རྩ་ཞིག་ཏུ་སྐྱིལ་མོ་ཀྲུང་གིས་བསྡད་དེ་ལག་པའི་
ནང་གི་འོ་སེ་སྐམ་པོ་བཟའ་བཞིན་ཡོད།
དབུགས་རྒོད་སྟོད་ལ་འཚང་གིན་ངས། “ངེད་གཉིས་འདིར་ཡོང་སྟེ་ག་རེ་བྱེད” ཅེས་
ཁག་འགེལ་བྱས། ཕོ་བའི་ནང་རོལ་ནས་གཅུ་ལྷོག་བརྒྱབ་སྟེ་སྐྱུག་ལ་ཁད་དུ་གཏོང་།
འཛུམ་དཀར་མངོན་ཏེ་ཁོས།“ངའི་འཁྲིས་འདིར་སྡོད་དང་། ཨ་མེར་སྐུ་ངོ་ཆུང་བ”ཟེར།
ང་ཁོའི་འཁྲིས་སུ་ཆོམ་སེ་འགྱེལ་ནས་ཁ་བ་སྲབ་པོ་ཞིག་གི་ནང་བསྣར་བསྡད་དེ་
དབུགས་འཚང་གིན། “ཁྱོད་ཀྱིས་དུས་ཚོད་འཕྲོ་བརླག་ཏུ་བཏང་བ་ཙམ་རེད། ཕར་ཕྱོགས་
སུ་འཕུར་སོང་བ་མ་མཐོང་ངམ” ཞེས་མ་རངས་པའི་ངག་གིས་ལབ།
ཁ་ནང་དུ་འོ་སེ་རྡོག་གཅིག་གཡུག་སྟེ། “ཀན། འཕུར་ཐོན་ཐལ” ཟེར། ངས་
དབུགས་འབྱིན་ཁག་པོར་ཡོད་རུང་ཁོར་ངལ་སྣང་སྤུ་ཙམ་མི་མངོན།
“དེ་ཁྱོད་ཀྱིས་ཇི་ལྟར་ཤེས་པ་ཡིན།”
“ངས་ཏག་ཏག་ཤེས་ཐུབ།
“ཁྱོད་ཀྱིས་ཇི་ལྟར་ཤེས་པ་ཡིན།”
ཁ་ཚུར་འཁོར་ཏེ་རྔུལ་ཆུའི་དོག་པ་དཔྲལ་སྒང་ནས་འཛག་གིན་ཁོས། “ངས་ནམ་
ཞིག་ལ་ཁྱོད་ལ་རྫུབ་ལབ་མྱོང་། ཨ་མེར་སྐུ་ངོ་ཆུང་བ” ཟེར།
སྐད་ཅིག་ཆ་དེར་ངས་ཁོར་ཀྱལ་ཀ་ཞིག་རྩེ་འདོད་སྐྱེས་ཏེ། “ངས་མི་ཤེས། ཁྱོད་ཀྱིས་
ང་ལ་མགོ་སྐོར་གཏང་སྲིད་དམ” ཞེས་དྲིས།
“ངས་འཇིམ་འབག་བཟའ་དགོས་རུང་ཁྱོད་ལ་མགོ་སྐོར་གཏང་མི་སྲིད།” ཁོས་
གཟབ་ནན་ངང་དེ་ལྟར་སྨྲས།
“དངོས་གནས་དེ་འདྲ་ཞིག་ཡིན་ནམ།”
ཐེ་ཚོམ་ངང་ང་ལ་ཁྱུག་ཙམ་བལྟས་ཏེ་ཁོས། “གང་འདྲ” ཟེར།
“གལ་སྲིད་ངས་ཁྱོད་ལ་འཇིམ་འབག་ཟོ་ཞེས་ན་ཁྱོད་ཀྱིས་བཟའ་འམ།” ངས་
དེ་ལྟར་དྲིས། ངས་རང་གི་བཤད་སྟངས་འདི་ལ་གདུབ་རྩུབ་འདྲེས་ཡོད་པ་ཤེས། ཧ་ལམ་
སྔོན་ཆད་ངས་ནམ་རྒྱུན་ཧཱ་སན་ལ་ཁོས་མི་ཤེས་པའི་ཡིག་འབྲུ་བསྟན་ཏེ་སྨ་ཕབ་པ་ཡིན་
རུང་། དོན་ལ་ཧཱ་སན་ཏན་ཏན་གཙེ་ན་འདོད་པ་ཞིག་ཡོད། ལར་ཚུལ་མིན་གྱི་རྩེད་མོ་འདི་
ནི། ངེད་གཉིས་ཀྱིས་འབུ་སྦྲང་རྩེད་སྤྱད་བྱེད་པ་དང་འདྲ་ཙམ་རེད། འོན་ཀྱང་ད་ལྟ་ཁོ་ནི་
གྲོག་མ་གནག་ཆུང་ཡིན་ཞིང་། ཆེ་མཐོང་མེ་ཤེལ་འཛིན་མཁན་དེ་ང་ཡིན་པ་རེད།
ཁོ་ཡུན་རིང་ངའི་གདོང་ལ་ཅེར་ཏེ་བསྡད། དེར་ངེད་གཉིས་ཀ་ཅི་བྱ་མེད་པར་ལུས་
སོང་། རྩེ་རོགས་ཆུང་ཆུང་གཉིས། སྐྱུར་སེའུའི་སྡོང་བོའི་འོག་དེར་ཅི་བྱ་གཏོལ་མེད་པར་
ལུས་སོང་། གློ་བུར་དུ་ཕན་ཚུན་གྱི་གདོང་ལ་ཅེར་ཏེ་ལུས་སོང་། དངོས་འབྲེལ་ཕན་ཚུན་གྱི་
གདོང་ལ་ཅེར་ཏེ་ལུས་སོང་། སྐབས་དེར་ཧཱ་སན་གྱི་གདོང་པ་འགྱུར་སོང་། ཡང་ན་འགྱུར་
མེད་ཀྱང་སྲིད། ངོ་མ་འགྱུར་སོང་བ་མིན་ཡང་སྲིད། འོན་ཀྱང་ངའི་ཚོར་སྣང་ཞིག་ལ་རང་
གིས་གློ་རྡེག་གདོང་པ་གཉིས་མཐོང་བྱུང་། གདོང་པ་གཅིག་ངས་ངོ་ཤེས་ཀྱི་ཡོད། ཆུང་དུས་
ནས་གོམས་ཏེ་ཡོད་པ་དེ་རེད། གདོང་པ་གཞན་དེ་ནི། གདོང་པ་གཉིས་པ་དེ་ནི་ཕྱི་ཤུན་གྱི་
སྐོགས་སུ་ཡིབ་སྟེ་ཡོད། ཁོའི་ངོ་མདངས་འགྱུར་བ་ངས་སྔོན་ཆད་མཐོང་མྱོང་། དེས་ནམ་
ང་རང་ཧད་དེ་གཏོང་། དེ་ཡུད་ཙམ་ལས་མི་མངོན་རུང་སྐྱི་གཡའ་བ་ཞིག་ཏན་ཏན་
ཡོང་། ཡང་ན་རང་གིས་རྣམ་འགྱུར་འདི་སྔོན་ཆད་གནས་ག་ཤེད་ཅིག་ནས་མཐོང་མྱོང་
བའི་ཚོར་སྣང་ཞིག་ཀྱང་སྐྱེས་ཡོང་། མཚམས་འདིར་མིག་ཁྲེབ་ཁྲེབ་ལན་འགར་བརྡབས་
པས། ངའི་སྔུན་གྱི་མི་དེ་ཡང་བསྐྱར་ཧཱ་སན་དུ་གྱུར་སོང་། ཧཱ་སན་རང་དུ་གྱུར་སོང་།
“ཁྱོད་ཀྱིས་དེ་ལྟར་རེ་བ་བྱེད་ན་ངས་བསྒྲུབས་པས་ཆོག” ཁོས་མཐར་ཐུག་དེ་ལྟར་
བཤད་དེ་མིག་ཧུར་རེར་ང་ལ་བལྟས་ཏེ་སྡོད། དེར་ངས་རང་དབང་མེད་པར་མིག་ཟུང་མར་
ལ་འཕབ་དགོས་བྱུང་། ད་རག་བར་དུ། ཧཱ་སན་ལྟ་བུའི་མི་འདིའི་རིགས་ཀྱི་མིག་ནང་དུ་
ཐད་ཀར་ལྟ་རྒྱུ་ནི། སྐད་ཆ་ཚིག་གཅིག་ངག་སྒོར་འབྱིན་རྒྱུར་ཡང་འཐེམས་ནན་བླ་ལྷག་
བགྱི་མཁན་མི་འདིའི་རིགས་ཀྱི་མིག་ནང་དུ་ཐད་ཀར་ལྟ་རྒྱུ་ནི། ང་ལ་མཚོན་ན་ཁག་པོའི་
ལས་སུ་ཡོད།
“འོན་ཀྱང་ཡིད་ཆེས་དཀའ་བ་ནི།" ཁོས་ཁ་གསབ་ཀྱི་ཚུལ་གྱིས། “ཁྱོད་ཀྱིས་ང་ལ་
དེ་ལྟར་བསྒྲུབ་ཏུ་འཇུག་སྲིད་དམ། སྲིད་དམ། ཨ་མེར་སྐུ་ངོ་ཆུང་བ” ཞེས་ནན་འདྲི་བྱས་
བྱུང་། ད་ཆ་ང་ཁོའི་ཚོད་བགམ་བྱ་ཡུལ་དུ་གྱུར། ངས་མུ་མཐུད་དུ་ཁོར་སུན་གཙེར་བཟོས་
ཏེ་ཁོའི་ལྷག་བསམ་ལ་ཚོད་བགམ་བྱས་པ་ཡིན་ན། ཁོས་ཀྱང་ང་ལ་སུན་གཙེར་བཟོ་ཞིང་
ངའི་རྒྱུ་འབྲས་ལ་ཚོད་བགམ་བྱ་ཡོང་།
གླེང་མོ་འདིའི་མགོ་མ་བརྩམས་ན་འགྲིག ངས་ཨ་འཐས་སྒོས་འཛུམ་ཕྲན་ཞིག་སྙེར་
ཏེ། “བླུན་རྟགས་མ་སྟོན། ཧཱ་སན། ངས་དེ་ལྟར་མི་བྱེད་པ་ཁྱོད་ཀྱིས་མི་ཤེས་སམ” ཞེས་སྨྲས།
ཧཱ་སན་གྱིས་ང་ལ་འཛུམ་མདངས་ཀྱིས་ལན་བྱིན། འོན་ཀྱང་དེ་ནི་མ་བཅོས་རང་བྱུང་
དུ་སྣང་། ཁོས “ངས་དེ་ཤེས་ཡོད” ཟེར།
འདི་ནི “རྡོ་ལ་རི་མོ་བྲིས་པ་བཞིན། །ཤི་ཡང་གཞན་དུ་མི་བྱེད་དོ། །” ཞེས་པའི་སྨྲ་བ་
གཏན་ཚིགས་ཀྱིས་སྲུང་མཁན་དག་གི་གཤིས་ལུགས་རང་རེད། དེར་མ་ཟད་ཁོ་ཚོས་ནམ་
རྒྱུན་སྐྱེ་བོ་གཞན་ལ་ཡང་རང་ཉིད་བཞིན་དུ་ལྟ།
གནམ་ལ་མཛུབ་མོ་ཀེར་ཏེ། “ཤོག་བྱ་ཐོན་ཐལ” ཞེས་ཧཱ་སན་ཡར་ལྡང་སྟེ་གཡོན་
ངོས་སུ་གོམ་པ་འགའ་བཀྱེད་ནས་གནམ་ལ་བལྟས་ཏེ་སྡོད། ངས་མགོ་བོ་ཡར་དགྱེ་དུས་
ཤོག་བྱས་ཏག་ཏག་ངེད་གཉིས་གཟས་ཏེ་ཐུར་ལ་ཟག་ཡོང་གིན་འདུག མཚམས་དེར་རྡོག་
སྒྲ་འཚུབ་པོ་དང་སྐད་ཅོར་རྒྱག་པའི་སྒྲ་གྲག་བྱུང་། བཤད་མ་དགོས་ཏེ་ཤོག་བྱའི་ར་མདའ་
སྐོར་གཅིག་འུར་འུར་ཟིང་ཟིང་ཚུར་ཞོགས་ཡོང་གིན་གདའ། འོན་ཀྱང་གདོང་པ་འཛུམ་
གྱིས་ཁེངས་པའི་ཧཱ་སན་སྔ་མོ་ནས་གནས་དེར་ལངས་བསྡད་ནས་ལག་ཟུང་བརྐྱངས་
ཏེ་ཤོག་བྱར་བསྒུགས་ཡོད་པས་དེ་ཚོ་ངལ་བ་འབྲས་མེད་ངང་ཕྱིར་ལོག་དགོས་པ་ལྟ་ཅི་
འཚལ། དེ་ལྟར་བརྒྱ་ལ་ཨན་ལཱས—གལ་སྲིད་ཨན་ལཱ་ཟེར་བ་ཞིག་ཡོད་ན—ཁོས་
ངའི་མིག་ལོང་པར་བཟོས་པ་མིན་ན། ཤོག་བྱ་དེ་ཡོ་གཟུར་མེད་པར་ལག་ཟུང་བརྐྱངས་ཏེ་
ཡོད་པའི་ཧཱ་སན་གྱི་པང་བར་ལོག་ཡོང་གིན་པ་མཐོང་ཐུབ།
1975ལོའི་དགུན་ཁར། ངས་ཆེས་མཐའ་མཇུག་ཧཱ་སན་གྱིས་ཤོག་བྱ་བདས་པ་མཐོང་།
ནམ་རྒྱུན། གཞིས་ཁུལ་སོ་སོས་རང་ས་ནས་འགྲན་སྡུར་སྤེལ་བ་རེད། འོན་ཀྱང་ལོ་
དེར། སྐོར་སྐྱོད་འགྲན་སྡུར་དེ་ང་ཡོད་སའི་གཞིག་ཁུལ་པ་ཙི་ཨ་ཁེ་བྷ་ཧན་གྲོང་ཁུལ་
ནས་སྤེལ་སོང་། གདན་ཞུ་ལྟར ——ཁ་ཏེ་ཚ་གྲོང་ཁུལ། ཁ་ཏེ་ཕ་གྲོང་ཁུགས། རྨེ་ཀོ་ལཱ་
དབྱང་གྲོང་ཁུལ་བཅས་གཞིས་ཁུལ་གཞན་དག་ཀྱང་འགྲན་སྡུར་ནང་ཞུགས། ག་ས་གང་
དུ་མི་རྣམས་ཀྱིས་མགོ་རྩོམ་ལ་ཉེ་བའི་འགྲན་སྡུར་དེའི་སྐོར་གྱི་ཁ་བརྡ་བྱེད་ཀྱིན་ཡོད།
བཤད་སྲོལ་ལྟར་ན། འདི་ནི་ལོ་ངོ་ཉེར་ལྔའི་རིང་གི་རྣམ་པ་ཆེས་ཆེ་བའི་ཤོག་བྱ་འགྲན་
ཐེངས་དེ་ཡིན་ཟེར།
འགྲན་སྡུར་ལ་ད་དུང་ཉིན་བཞི་ཡོད་པའི་དགུན་ཁ་དེའི་མཚན་མོ་ཞིག་ལ། སྟེང་དུ་
པགས་པ་བཀབ་ཡོད་པའི་ཁྲིའུར་བསྡད་དེ། ཨ་ཕ་ངེད་གཉིས་ཀས་ཁ་ལག་སྲོ་བཞིན་ཇ་
འཐུང་ཞོར་ཁ་བརྡ་བྱས། ཞོག་ཁོག་དང་། ད་དུང་སྣ་མའི་མེ་ཏོག་ལ་ལྒ་སེར་གྱི་སྤོད་བཏང་
བའི་སྤགས་དང་བཅས་དགོང་འཚལ་གཡོས་ཏེ་ངེད་གཉིས་ལ་ཞབས་ཞུ་བསྒྲུབས་རྗེས། ཨ་
ལི་ཕྱིར་རང་གི་སྤྱིལ་བུར་ཧཱ་སན་དང་མཉམ་དུ་མཚན་རིང་སྐྱེལ་དུ་བུད་སོང་། ངས་རྭ་
ཙེའི་ནང་རྡོ་ཐ་གཏུལ་གྱིན་པའི་ཨ་ཕར་གནའ་གཏམ་དེ་བཤད་པའི་རེ་བ་བཏོན། གནའ་
གཏམ་དེར་བཤད་ཡོད་པ་ནི། ལོ་ཞིག་གི་དགུན་ཁར། སྤྱང་ཚོགས་རི་ལས་བབས་ཏེ་ཧ་ཙ་
རའི་ས་ཆ་ཧུ་ལ་ཐེ་རུ་བླུགས་པས། མི་རྣམས་གཟའ་འཁོར་གཅིག་གི་ཡུན་ལ་ཁྱིམ་ནང་
འཛུལ་ཏེ་མི་སྡོད་ཀ་མེད་བྱུང་ཟེར། འབར་ཞུན་རྐང་གཅིག་དབུར་ཏེ་ཨ་ཕས། “ངས་
བསམས་ན་ད་ལོར་ཁྱོད་ལ་སྐོར་སྐྱོད་འགྲན་སྡུར་གྱི་བྱ་དགའ་འཐོབ་ཀྱང་སྲིད། ཁྱོད་ཀྱིས་
བལྟས་ན” ཟེར།
ངས་ཇི་ལྟར་བསམ་བློ་གཏང་དགོས་པ་མི་ཤེས། ཇི་ལྟར་སྐད་ཆ་བཤད་དགོས་པའང་མི་
ཤེས། བརྒྱ་ལ་ང་རྒྱལ་ན་ག་རེ་ཡོང་སྲིད། ཁོས་ང་ལ་ལྡེ་མིག་ཅིག་སྤྲད་པ་ཙམ་ཡིན་ནམ་ཅི།
ང་ནི་ཤོག་བྱ་འཛིང་མཁན་ཡག་པོ་ཞིག་ཡིན། ཐ་ན་ཡག་ཤོས་སུ་བརྩིས་ཆོག ཐེངས་འགར་
ང་ལ་གྲི་ཁ་སོར་ཁ་ཙམ་གྱིས་སྐོར་སྐྱོད་འགྲན་སྡུར་གྱི་ཨང་ཀི་དང་པོ་ཐོབ་སོང——ཐེངས་
ཤིག ང་སྔ་བ་གསུམ་གྱི་སྔོན་མའི་གྲས་སུ་ཚུད། འོན་ཀྱང་ཨང་ཀི་དང་པོ་བླངས་པ་དང་།
ཅུང་ཙམ་མིན་ན་ཨང་ཀི་དང་པོ་འཐོབ་སོང་ཟེར་བ་གཉིས་ཅི་སྟེ་འདྲ། མ་རེད་དམ། ཨ་
ཕར་མཚོན་ན་ཅུང་ཙམ་མིན་ན་ཟེར་བ་ཞིག་མེད། ཁོ་ཏན་ཏན་རྒྱལ་ཐུབ། རྒྱལ་མཁན་
འགྲན་སྡུར་ལས་གཟེངས་སུ་ཐོན། གཞན་དག་ཁྱིམ་ནང་དུ་སྟོང་ལོག་བྱེད། ཨ་ཕས་བལྟས་
ན་དེ་ཙམ་རེད། ཨ་ཕས་ནམ་རྒྱུན་རྒྱལ་ཁ་ལེན་ཡོང་། ནམ་རྒྱུན་རྒྱལ་ཁ་བླངས་ཏེ་རང་
གིས་འདོད་པ་དག་གནང་དུ་བཅད་ཡོང་། དེ་བས་ན། རང་གི་བུ་ལ་རྒྱལ་ཁ་འཐོབ་དགོས་
ཞེས་ཚེགས་འཛུགས་པའི་དབང་ཆ་ཁོར་ཅི་ལ་མེད་དེ་ཡོད་དོ། །དེ་བས་ན། བསམ་བློ་ཞིག་
ཐོངས་དང་། གལ་སྲིད་ང་ལ་རྒྱལ་ཁ་ཐོབ་པ་ཡིན་ན……
ཨ་ཕས་རྭ་ཙེ་ལས་དུ་བ་རྔུབ་ཀྱིན་ང་ལ་སྐད་ཆ་ལབ་རུང་། ངས་ཉན་མདོག་ཙམ་
སྟོན་པ་ལས་རྣ་བའི་ནང་ཡེ་མི་འགྲོ། ཏག་ཏག་རྣམ་རིག་གཡེལ་ཏེ། ཀླད་པའི་ནང་ཨ་ཕས་
གང་བྱུང་ལབ་པའི་ཤོག་བྱའི་སྐོར་གྱི་སྐད་ཆ་དེ་དག་གི་ས་བོན་ཐེབས་སོང་། དགུན་ཁའི་
སྐོར་སྐྱོད་ལས་རྒྱལ་ཁ་ལེན་རྒྱུ་ཐབས་མཆོག་ཅིག་རེད། ང་འགྲན་སྡུར་ལས་ངེས་པར་རྒྱལ་
དགོས། གདམ་གསེས་གཞན་ཞིག་གུད་ན་མི་འདུག ང་འགྲན་སྡུར་ལས་ངེས་པར་རྒྱལ་
དགོས། ངའི་ཤོག་བྱས་འཛིང་མོ་མཐའ་འཁྱོལ་བྱ་དགོས། དེའི་འཕྲོར་ངས་ཤོག་བྱ་དེ་ཡུལ་
དུ་འཁུར་ཡོང་ནས་ཨ་ཕའི་ལག་ཏུ་བསྟབ་དགོས། ཁོའི་བུ་ཡང་རང་ག་བ་ཞིག་མིན་པ་ཁོར་
ཤེས་སུ་འཇུག་དགོས། དེ་ལྟར་བྱུང་ན། འཁྱར་འདྲེ་འདྲ་བའི་ངའི་ཁྱིམ་ནང་གི་ཉི་མ་ཡང་
མཇུག་རྫོགས་སྲིད། ངས་དེ་ལྟར་རང་ཉིད་ཀྱི་སྣང་བ་འཕྲུལ་དུ་བཅུག འཕྲུལ་སྣང་ཁྲོད་ཀྱི་
ངེད་ཕ་སྤད་གཉིས་ཀྱིས་ཟ་མ་ཟ་དུས་ཁྱིམ་དུ་དགོད་སྒྲས་ཁེངས་ཡོད་པ་མ་གཏོགས། སྐད་
ཆ་ཚིག་གཅིག་ཀྱང་མེད་པར། དངུལ་གྱི་སྣོད་ཅ་ཕན་ཚུན་འཕྲད་པའི་སིང་སྒྲ་དང་། ཡང་
ན་ལན་རེར “ཨའོ” ཞེས་སྙམ་མེད་ཀྱི་མགྲིན་སྒྲ་འགའ་རེས་ད་གཟོད་ཁུ་སིམ་དཀྲོག་པ་
ཞིག་མ་ཡིན། ངས་ད་དུང་འདི་ལྟར་རྟོག་བཟོ་བྱས་པ་ཡིན། རེས་གཟའ་པ་སངས་ཉིན། ཨ་
ཕས་ང་འཇིབ་འཁོར་ནང་བཞག་སྟེ་ཕ་ཀེ་མེང་དུ་འགྲོ་ཞིང་། ལམ་སྐབས་ངེད་གཉིས་ཀྱིས་
ཀལ་ཀ་མཚོ་འགྲམ་ནས་དམར་སྲེག་བརྒྱབ་པའི་ཉ་ཤ་དང་ཞོག་ཁོག་བཟའ་ཞོར་ངལ་གསོ་
ཕྲན་བུ་བྱེད། ད་དུང་ངེད་གཉིས་རི་དྭགས་གླིང་གའི་མིང་ལ “རྨ་དབྱང” དུ་འབོད་པའི་
སེང་གེ་དེ་ལ་ལྟ་རུ་འགྲོ། ངས་བསམས་ན་དུས་ཚོད་དེ་འདྲའི་ནང་དུ་ཨ་ཕས་ཀྱང་བསྟུད་
མར་གླལ་མོ་མི་གཏོང་བའམ། ཡང་ན་ལྐོག་ནས་མཁྲིག་མའི་ཆུ་ཚོད་འཁོར་ལོར་ལྟ་བའི་
བཟོ་ལྟ་རྣམ་གཡེང་ཅན་བསྟན་ཡོང་མི་སྲིད། ཐ་ན་ཨ་ཕས་ངས་བྲིས་པའི་གཏམ་རྒྱུད་ལ་
བལྟ་ཡང་སྲིད། ལར་ཁོའི་མིག་བཤེར་ཙམ་འཐོབ་ཐུབ་ཚེ། ངས་དེའི་རིན་དོད་དུ་གཏམ་
རྒྱུད་བརྒྱ་ཐམ་པ་བྲི་དགོས་ཀྱང་འགྱོད་པ་མེད། ཡང་ན་ལཱ་ཤེན་ཧན་ཇི་བཞིན་ཁོས་ཀྱང་ང་
ལ “སྙིང་ཉེ་བའི་ཨ་མེར” ཞེས་འབོད་ཀྱང་སྲིད། ཡང་ན་ཏན་ཏན་ཡང་ན་ཞེས་རྟོག་བཟོ་
ཙམ་བྱས་པ་ལས། ཁོས་མཐར་ཐུག་རང་གི་ཆུང་མ་གསོད་མཁན་དེ་གུ་ཡངས་ལ་མི་གཏོང་
ཡང་སྲིད།
ཨ་ཕས་ཟེར་ན། ཁོས་ཐེངས་གཅིག་ཤོག་བྱ་བཅུ་བཞིའི་འཐེན་སྐུད་བཅད་པ་ཡིན་
ཟེར། བར་དེར་ང་དུས་ངེས་མེད་དུ་འཛུམ་པ་ཡིན། མགོ་བོ་ལྡེམ་ལྡེམ་བྱས་པ་ཡིན། གད་
མོ་ཐེར་ཐེར་བརྒྱབ་པ་ཡིན། བལྟས་ཚོད་དུ་ངའི་བཟོ་ལྟ་ཡོད་ཚད་པོ་དེ་ལྟར་ཨ་འགྲིག་ཆ་
འགྲིག་ཏུ་ཡོད། འོན་ཀྱང་ངས་དེའི་བར་ནས་ཨ་ཕས་ང་ལ་ཅི་ཞིག་ལབ་སོང་བ་ཧ་ལམ་ཐོས་
མ་བྱུང་། ད་ལྟ་ང་ལ་འགན་འཁྲི་ཞིག་ཡོད་པར་གྱུར་སོང་བ་རེད། ངས་ཨ་ཕར་རེ་སྟོང་བཟོ་
མི་དཔེ། ད་ཐེངས་མི་དཔེ།
སྐོར་སྐྱོད་འགྲན་སྡུར་གྱི་སྔ་ནུབ་དེར་ཁ་བ་ཆེན་པོ་ཞིག་བབས། དྲོད་ཁོལ་ལྡང་བའི་
ཅོག་ཐབ་ཀྱི་འཁྲིས་སུ་བསྡད་དེ། ཧཱ་སན་ངེད་གཉིས་ཀྱིས་མིང་ལ “ཧྥན་རྗེ་ཕ” རུ་འབོད་
པའི་ཤོག་ཤོ་རྩེས། འུར་འུར་ལྡང་བའི་བུ་ཡུག་ཁྲོད་ཀྱི་སྡོང་བོའི་ཡལ་གས་སྒེའུ་ཁུང་གི་ཤེལ་
སྒོ “ཐག་ཐག” རྡུང་། ཉིན་དེའི་སྔ་དྲོ་ནས་ངས་ཨ་ལི་ལ་ཁ་བཀོད་འཐེན་ཏེ་ངེད་གཉིས་
ལ་ཅོག་ཐབ་བསྒྲིག་ཏུ་བཅུག དེ་ནི་སུག་བཞི་དམའ་བའི་ཅོག་སྒམ་ཞིག་གི་འོག་ཏུ་གློག་
གི་དྲོད་ཆས་ལེབ་མོ་བཞག་སྟེ། སྟེང་དུ་སྲང་བལ་གྱི་ཕྱར་བ་མཐུག་པོ་བཀབ་ནས་ཁ་ལག་
སྲོ་སྟངས་ཤིག་ཡིན། ཁོས་ད་དུང་ཅོག་ཐབ་ཀྱི་ཉེ་འཁོར་ཀུན་ཏུ་ས་གདན་དང་གྲུམ་ཚེ་
བཏིང་ཡོད་ལ། དེར་མི་ཉི་ཤུ་རྩ་གྲངས་སར་བསྡད་ནས་རྐང་པ་གཉིས་ཀ་ཅོག་ཐབ་ཀྱི་འོག་
ཏུ་བརྐྱང་དགོས་རུང་ཤོང་ཚོད་དུ་གདའ། སྔོན་ཚེ་དགུན་ཁར་ཁ་བ་འབབ་ཐེངས་རེར་ཉིན་
ཧྲིལ་པོར་ཅོག་ཐབ་ཀྱི་འཁྲིས་སུ་བསྡད་དེ། ཧཱ་སན་ངེད་གཉིས་ཀྱིས་འགྱིག་འདེད་པའམ་ཤོ་
རྩེས་པ་ཡིན། དུས་ཕལ་མོ་ཆེའི་ནང་ཤོག་ཤོ “ཧྥན་རྗེ་ཕ” རྩེས་པ་ཡིན།
ངས་ཧཱ་སན་གྱི་གྲུ་བཞི10པ་གཉིས་བཟས་ཏེ། “རྐང་ཐང” (J)གཉིས་དངཔ་གཅིག་
འཕངས། ལོགས་ནི་ཨ་ཕའི་དཔེ་ཤག་རེད། ཨ་ཕས་ཤེན་ཧན་དང་ལྷན་དུ་མི་འགའ་ལ་ཚོང་
ཁེ་གཏམ། དེའི་ཁྲོད་ངས་ངོ་ཤེས་པ་ཨ་སེབ་ཀྱི་ཨ་ཕ་རེད། ད་དུང་རྩིག་གྱང་གི་ཕར་ནང་
ནས་ཁ་པུར་གྱི་གསར་འགྱུར་རླུང་འཕྲིན་ཁང་གི་ཧྲག་ཧྲག་གི་སྒྲ་རྣ་ལམ་དུ་འཁོར་ཡོང་།
ཧཱ་སན་གྱིས་ངའིཔ་བཟས་ཏེ “རྐང་ཐང” གཉིས་བླངས་སོང་། སྲིད་འཛིན་ཏ་ཝོ་རྡི་
ཁཱང་གིས་སྒྲ་སྡུད་འཁོར་ལོ་ལས། འབྲེལ་ཡོད་ཕྱིའི་རྒྱལ་ཁབ་ཀྱིས་རྒྱལ་ནང་དུ་ཚོང་ཁེའི་
མ་དངུལ་གཏོང་འཇོག་བྱས་པའི་གནས་ཚུལ་ཁྱབ་སྒྲོག་བྱེད།
“ཁོས་བཤད་ན། དུས་ནམ་ཞིག་གི་ཚེ་ཁ་པུར་ལའང་བརྙན་འཕྲིན་ཡོད་སྲིད་ཟེར།”
ངས་དེ་ལྟར་སྨྲས།
“སུས།”
“ཏ་ཝོ་རྡི་ཁཱང་། ལྟས་ངན་ཁྱོད། བརྗེད་སོང་ངམ། ང་ཚོའི་སྲིད་འཛིན།”
“ཧ་ཧ། གོ་ཚོད་ཡིན་ན་བརྙན་འཕྲིན་དབྱི་ལང་ལ་དར་འདུག་ཟེར།” གད་མོ་དགོད
ཀྱིན་ཧཱ་སན་གྱིས་དེ་ལྟར་ཟེར།
དངན་པ་ཞིག་འབྱིན་ཏེ་ངས། “དབྱི་ལང་པ་དེ་ཚོ……” ཞེས་ངག་ལས་ཤོར། ཧ་
ཙ་ར་མང་དག་ལ་མཚོན་ན་དབྱི་ལང་ནི་སྐྱབས་བཅོལ་ས་ཞིག་རེད། ངས་བསམས་ན་དེ་
ནི་དབྱི་ལང་པའང་ཧ་ཙ་ར་ནང་བཞིན་ཧྲི་ཡའེ་གྲུབ་མཐའི་མུའུ་སི་ལིན་ཡིན་པས་རེད།
འོན་ཀྱང་དབྱར་ཁའི་དུས་སུ། དགེ་རྒན་ཆེ་གེ་མོ་ཞིག་གིས་དབྱི་ལང་གི་མི་དག་ཁ་འོ་མ་
ལས་འཇམ་ཞིང་ཁོག་ཚེར་མ་ལས་རྩུབ། ཁོ་ཚོས་ལག་པ་ཡ་གཅིག་གིས་ཁྱོད་ཀྱི་རྒྱབ་ལ་
བྱིལ་བྱིལ་གཏོང་ཞོར། ལག་པ་ཡ་གཅིག་སྔ་ས་ནས་ཁྱོད་ཀྱི་དངུལ་ཁུག་ནང་བསྲིངས་ཡོད་
ཅེས་བཤད་མྱོང་བ་ངས་དྲན་ཐུབ། ངས་འདི་ཨ་ཕར་ལབ་དུས་ཁོས། ཁྱོད་ཀྱི་དགེ་རྒན་ནི་
ཕྲག་དོག་ཆེ་བའི་ཨ་ཧྥུ་ཧན་གྱི་སྐྱེ་བོ་ཙམ་རེད། ཁོར་ཕྲག་དོག་སྐྱེས་དོན་ནི། ཨེ་ཤ་ཡའི་
སྒང་དུ་དབྱི་ལང་གི་བསྟན་པ་དར་སྒང་ཡིན་མོད། མང་ཤོས་ཀྱིས་འཛམ་གླིང་ས་བཀྲར་ལྟ་
དུས་ཨ་ཧྥུ་ཧན་ག་པར་ཡོད་པ་རྙེད་ཀྱི་མེད་ཟེར། “འདི་ལྟར་བཤད་ན་སེམས་སྐྱོ་བ་ཞིག་
རེད།” ཁོས་ཕྲག་ཟུང་གཟེངས་ཙམ་བྱས་ཏེ། “འོན་ཀྱང་རྫུན་གྱི་བཟི་སྨན་ལ་བལྟས་ན་
བདེན་གྱི་ཟུག་རྔུ་ཡག ” ཟེར།
“དུས་ནམ་ཞིག་ངས་ཁྱོད་ལ་ཉོས་ཆོག” ངས་དེ་ལྟར་སྨྲས།
འཛུམ་མདངས་ལྷུག་པོར་གྲོལ་ཏེ་ཧཱ་སན་གྱིས། “བརྙན་འཕྲིན་ཟེར་བ་ཡིན་ནམ། ངོ་
མ་ཨེ་ཡིན” ཟེར།
“བདེན་པ་ཡིན། ད་དུང་ཚོན་མདངས་དཀར་ནག་ཅན་དེ་འདྲ་མིན། ཚོན་ལྡན་
བརྙན་འཕྲིན། དེ་དུས་ངེད་གཉིས་ཀ་མི་རྒན་ཆགས་ཡོད་ཀྱང་སྲིད། འོན་ཀྱང་ངས་འུ་
གཉིས་ལ་གཉིས་ཉོས་ཆོག གཅིག་ཁྱོད་ལ་སྟེར། གཅིག་ང་རང་གིས་འཛིན།
“ངས་དེ་རང་གི་རི་མོ་འབྲི་སའི་ཅོག་སྒམ་སྒང་ལ་བཤམ་རྒྱུ་ཡིན།” ཧཱ་སན་གྱིས་དེ་
ལྟར་ཟེར།
ཁོའི་སྐད་ཆ་དེ་ཐོས་འཕྲལ་ངའི་སེམས་པ་སྐྱོ་ལྷང་ངེར་སོང་། ཧཱ་སན་གྱི་མི་ལུས་ཐོབ་
ཐང་དྲན་གྱིན། ཁོ་འཚོ་སྡོད་བྱེད་སའི་འདམ་སྤྱིལ་དྲན་གྱིན། ངའི་སེམས་པ་སྐྱོ་ལྷང་ངེར་
སོང་། ཁོ་ནར་སོན་རྗེས་ཁོའི་ཨ་ཕ་ནང་བཞིན། ར་སྐོར་ནང་གི་སྤྱིལ་ཆུང་གོག་པོ་དེ་རུ་
སྡོད་སྲིད། མ་ཟད་ཁོས་ལས་དབང་དེ་ཡོངས་སུ་དང་དུ་ལེན་རྐྱང་བྱེད། དེ་དག་དྲན་ཏེ་ངའི་
སེམས་པ་སྐྱོ་ལྷང་ངེར་སོང་། མཚམས་དེར་ངས་མཐའ་མཇུག་གི་ཤོ་དེ་གཤོང་། “སྟག”(Q)
ཆ་གཅིག་དང10པ་གཅིག་འཕངས།
ཧཱ་སན་གྱིས “སྟག” ཆ་གཅིག་བླངས་ཏེ། “ཁྱོད་ཀྱིས་ཤེས་སམ། ངས་བསམས་ན་
སང་ཉིན་ཁྱོད་ཀྱིས་སྐུ་ངོའི་སེམས་ལ་གཟི་བརྗིད་འཇོག་རྒྱུ་རེད” ཟེར།
“ཁྱོད་ཀྱིས་དེ་ལྟར་བསམས་པ་ཡིན་ནམ།”
ཁོས “ཨན་ལཱས་མགོན་སྐྱབས་གནང་རོགས” ཟེར།
ངས་ཀྱང “ཨན་ལཱས་མགོན་སྐྱབས་གནང་རོགས” ཞེས་སྨྲས། འོན་ཀྱང་། “ཨན་
ལཱས་མགོན་སྐྱབས་གནང་རོགས” ཞེས་པའི་ཚིག་རྐང་འདི་ངའི་ངག་ནས་ཐོན་དུས་ཁ་
སེམས་ཅུང་ཞིག་འགལ་ཏེ་མཆིས། ཧཱ་སན་ཏག་ཏག་འདི་འདྲ་ཞིག་ཡིན། ཁོའི་ལྷད་མེད་
དྭངས་གཙང་ལ་ཁྱོན་ནས་གླགས་མི་འཁེལ། ཁོ་དང་ལྷན་དུ་སྡོད་ཚེ་ཁྱོད་ཀྱིས་ནམ་ཡང་
རང་ཉིད་རྫུན་རྐྱལ་ཞིག་རེད་སྙམ་ཡོང་།
ངས་ཁོའི “གནམ” (K)ཟོས་ཏེ་མཐའ་མཇུག་གི་ཤོ་རྫིག་འཕངས—ནག་སྙིངA
ཁོས་དེ་ངེས་པར་བཟའ་དགོས། ང་རྒྱལ་སོང་། འོན་ཀྱང་ཤོ་བསྐྱར་དུ་སྒྲུག་དུས་ངས་སེམས་
ལ་ཧཱ་སན་གྱིས་བསམ་བཞིན་ང་རྒྱལ་དུ་བཅུག་པ་རེད་སྙམ།
“ ཨ་མེར་སྐུ་ངོ་ཆུང་བ།"”
“ཅི་རེད།”
“ཁྱོད་ཀྱིས་མཁྱེན་གསལ་རེད…“ང་ནི་རང་གི་སྡོད་གནས་དེར་དགའ་པོ་ཡོད།”
ཧཱ་སན་ནམ་རྒྱུན་དེ་འདྲ་རང་ཡིན། ངའི་སེམས་མཐིལ་ཁོས་ཏན་ཏན་བརྟོལ་ཏེ་ཡོད།
ཁོས་ཤོ་སྒྲུག་གིན “དེ་ནི་ངའི་ཁྱིམ་ཡིན” ཟེར།
“གང་ལྟར།” ངས་ཅི་མི་སྙམ་པའི་ངང་། “སླར་ཡང་ཐེངས་གཅིག་ལ་ཕམ་དགོས་
པར་སྟ་གོན་བྱོས” ཞེས་ཚིག་ཁ་གཞན་ལ་དཀྱུས།

ལེའུ་བདུན་པ།

ཕྱི་ཉིན་སྔ་མོར། ཧཱ་སན་གྱིས་ཞོགས་པའི་ཇ་པ་ཏི་སྦོང་གིན་འདུག ཁོས་རང་གིས་
མདང་དགོང་རྨི་ལམ་ཞིག་རྨིས་བྱུང་ཟེར། “ང་ཚོ་ཀལ་ཀ་མཚོ་འགྲམ་ན་འདུག ཁྱོད་
དང་ང་། སྐུ་ངོ་། ལཱ་ཤེན་ཧན། ད་དུང་མི་སྟོང་ཕྲག་ཁ་ཤས། གནམ་ཐང་ཞིང་ཉི་འོད་རབ་ཏུ་
འཚེར། མཚོ་ངོས་ནི་མེ་ལོང་ལྟར་དྭངས་ཤིང་གསལ། འོན་ཀྱང་ཆུར་རྐྱལ་མཁན་མི་འདུག
དེའི་རྒྱུ་མཚན་ནི་མཚོའི་ནང་ན་གདོན་འདྲེ་ཞིག་འདུག་ཅིང་། ནམ་རྒྱུན་ཆུའི་གཏིང་དུ་
ཡིབ་སྒུག་བྱས་ནས་ཡོད་ཟེར། ’'
ཁོས་ང་ལ་ཇ་ཕོར་བ་གང་བླུགས་ཤིང་ནང་དུ་ཀ་རའང་བཏབ་ནས་ཕུ་འགའ་བརྒྱབ་
རྗེས་ཚུར་བཏེགས་འོང་། “དེར་བརྟེན་ཚང་མ་ཤིན་ཏུ་སྐྲག་སྟེ་ཆུའི་ནང་དུ་འཛུལ་མི་ཕོད་
པར་འདུག གློ་རྡེག་ཁྱོད་ཀྱིས་རང་གི་རྐང་མགོའི་ལྷམ་ཕུད་སོང་། ཨ་མེར་སྐུ་ངོ་ཆུང་བ།
ཁྱོད་ཀྱིས་རང་གི་རྒྱབ་ཀྱི་ལྭ་བ་ཡང་ཕུད་ནས། ‘མཚོ་ནང་ན་གདོན་འདྲེ་ཡོད་པ་མ་རེད།
ངས་ཁྱོད་ཚོར་བདེན་པ་དེ་ར་སྤྲད་ཆོག’ ཅེས་སྐད་བརྒྱབ་བྱུང་། བཤོལ་འདེབས་བྱེད་ལོང་
མེད་པར་ཁྱོད་རྒྱུག་ཐེངས་གཅིག་ལ་མཚོ་ནང་དུ་མཆོང་སྟེ་ཆུར་རྐྱལ་ནས་སོང་། ངས་ཀྱང་
ཁྱོད་ཀྱི་རྗེས་སྙེག་གིན་འདུག ངེད་གཉིས་སྔ་གཞུག་བྱས་ཏེ་ཆུར་རྐྱལ་གྱིན་འདུག”
“འོན་ཀྱང་ཁྱོད་ཀྱིས་རྐྱལ་མི་ཤེས་པ་མིན་ནམ།” ངས་ཁོར་དྲིས།
ཧཱ་སན་གྱིས་ཧ་ཧ་ཞེས་གད་མོ་དགོད་ཀྱིན་བཤད་དོན། “དེ་ནི་རྨི་ལམ་མིན་ནམ། ཨ་
མེར་སྐུ་ངོ་ཆུང་བ། རྨི་ལམ་ཁྲོད་ཁྱོད་ལ་ནུས་མཐུ་ཅི་ཡང་འདུག མི་རེ་རེས་སྐད་འབོད་
རྒྱག་གིན། ‘རེམ་པོར་ཕྱིར་ལོག་ཅིག རེམ་པོར་ཕྱིར་ལོག་ཅིག’ ཟེར། འོན་ཀྱང་ངེད་
གཉིས་ཀྱིས་དེར་ཁ་ཡ་མི་བྱེད་པར་གྲང་འཁྱག་གི་མཚོ་ཆུའི་ནང་རྐྱལ་ནས་སོང་། ངེད་
གཉིས་མཚོ་ཡི་དབུས་ལ་བསླེབས་པའི་བར་རྐྱལ་ནས་སོང་། དེ་ནས་ཁ་ཕྱིར་འཁོར་ཏེ་
མཚོ་ཁའི་མི་རྣམས་ལ་ལག་པ་གཡུག་གཡུག་བྱེད། ཕར་བལྟས་ཚོད་དུ་ཁོ་ཚོའི་ཆེ་ཆུང་ན་
གྲོག་མ་ཙམ་ལས་མི་འདུག འོན་ཀྱང་ངེད་གཉིས་ཀྱིས་ཁོ་ཚོས་ཐལ་མོའི་རྡེབ་སྒྲ་ཐོས་ཐུབ།
སྐབས་དེར་ཁོ་ཚོས་མཚོ་ནང་ན་མཚོ་ཆུ་མ་གཏོགས་གདོན་འདྲེ་མེད་པ་རྟོགས་སོང་། དེར་
མཐུད་ཁོ་ཚོས་མཚོ་དེ་ལ་མིང་གསར་བ་ཞིག་བཏགས་ ཁ་པུར་གྱི་སུའུ་ཏན་ཨ་མེར་
དང་ཧཱ་སན་མཚོ་མོ།’ ངེད་གཉིས་ཀྱིས་མཚོ་དེ་ལ་རྐྱལ་མཁན་མི་རྣམས་ཀྱི་ལག་ནས་རྔན་
ཆ་སྡུད་ཀྱིན་འདུག "
“རྨི་ལམ་འདིས་ཅི་ཞིག་མཚོན་པ་ཡིན་ནམ།’
ཁོས་ང་ལ་རྣངས་བག་བསྲེགས་ཤིང་། རྣངས་བག་གི་ངོས་སུ་སིལ་འབག་མངར་མོ་
བསྐུས་ནས་སྡེར་མའི་ནང་བཞག་སྟེ། “ངས་ག་ལ་ཤེས། ངས་ད་དུང་ཁྱོད་ཀྱིས་བཤད་ཐུབ་
པར་རེ་བ་བརྒྱབ་ཡོད” ཟེར།
“འོ་ན་ད་དེ་ནི་གླེན་འཐོམས་ཀྱི་རྨི་ལམ་ཙམ་རེད། མཚོན་དོན་གང་ཡང་ཡོད་པ་
མ་རེད།”
“ཨ་ཕས་བཤད་ན་རྨི་ལམ་ལ་ཅིས་ཀྱང་བརྟག་བྱ་གང་རུང་ཞིག་ཡོད་ཟེར།”
ངས་ཇ་འཐུང་ཞོར། “འོ་ན་ཁྱོད་ཅིའི་ཕྱིར་རང་གི་ཨ་ཕར་འདྲི་རུ་མ་སོང་བ་ཡིན།
ལྟོས་དང་ཁོ་ནི་ཅི་འདྲའི་གྲུང་པོ་ཞིག་རེད་ཨང” ཞེས་ལབ་སོང་། ཧཱ་སན་ལ་ཁ་གྱོང་དེ་
འདྲ་ལབ་འགྲོ་བ་ང་རང་གི་ཡིད་ལའང་མ་ཤར། མདང་ཞག་གང་པོར་གཉིད་ཡེ་མ་ཁུག སྐེ་
ཚིགས་དང་སྟོད་རྒྱབ་ནི་སྲ་མོར་འཐེན་ཡོད་པའི་རྣོ་སྐུད་དང་འདྲ། མིག་གཉིས་ཀ་བརྩེད་
དེ་བརྡབ་ཁག་པོར་ཡོད། འོན་ཀྱང་ངས་འདི་རྒྱུ་མཚན་དུ་བྱས་ཏེ་ཧཱ་སན་ལ་ཞེ་གཅོད་དེ་འདྲ་
བྱ་མི་འོས། ངས་ཅུང་ཙམ་མིན་ན་ཁོར་བཟོད་གསོལ་ཞུས་སོང་། འོན་ཀྱང་ངས་དེ་མ་ཐག་
མགྲིན་པའི་ནང་ཐོན་པའི་བཟོད་གསོལ་གྱི་སྐད་ཆ་ཕྱིར་མིད། ཧཱ་སན་གྱིས་ངའི་སེམས་ན་
རླུང་འཚུབ་པོ་ཡོད་པ་རྟོགས་ཐུབ། ཁོས་ནམ་རྒྱུན་ངའི་སེམས་མཐིལ་རྟོགས
མཚམས་དེར། ངས་ཉིས་ཐོག་གི་ཨ་ཕའི་སྤྱོད་ཁང་ནང་ཆུ་བྱོ་བའི་ཆོབ་ཆོབ་ཀྱི་སྒྲ་
ཐོས་བྱུང་།
སྲང་ལམ་གྱི་ཁངས་གསར་དངུལ་མདངས་འོད་དུ་བཀྲག གཡའ་དག་པའི་ནམ་
མཁར་ར་རི་ཏིལ་ཙམ་མེད། ཁ་བའི་མེ་ཏོག་དཀར་པོས་ཁང་ཀླད་རེ་རེ་གཡོགས། བོངས་
ཐུང་བའི་འོ་སེའི་སྡོང་བོ་ང་ཚོའི་ཕྱོགས་ཀྱི་སྲང་ལམ་འདིར་ཕྲེང་དུ་བསྟར། ཡལ་གའི་
སྟེང་གཅིག་མཚུངས་ཁ་བ་སྟུག་པོ་ཆགས། ཞག་མ་གཅིག་གི་ཡུན་ལ། ཁ་བའི་འདབ་མས་
གས་སྲུབས་དང་རྐ་ཤུར་ཡོད་ཚད་བསུབས་འདུག ཧཱ་སན་ངེད་གཉིས་ལྕགས་བཏུལ་མས་
རྡུང་བཟོ་བྱས་པའི་སྒོ་ཆེན་ལས་ཕྱིར་ཐོན་དུས། ཁངས་ངོས་ནས་འོད་འཚེར་ཞིང་དཀར་
འཐོམས་ཁྲོད་ངའི་མིག་བརྩེད་དེ་འབྱེད་མི་ཐུབ་པར་གྱུར། རྒྱབ་ངོས་ནས་ཨ་ལིས་སྒོ་ཆེན་
ཆོམ་སེ་གཏན་སོང་། ངའི་རྣ་ལམ་དུ་ཁོའི་གདངས་དམའ་བའི་གསོལ་འདེབས་ཀྱི་སྐད་
འཁོར་ཡོང་། བུ་ཆུང་སྒོ་ཕྱིར་འགྲོ་ཐེངས་རེར་ཁོས་དེ་ལྟར་གསོལ་བ་འདེབས། ངས་སྲང་
ལམ་དུ་དེ་འདྲའི་མི་མང་པོ་ཞིག་ཡོད་པ་སྔོན་ཆད་མཐོང་མྱོང་མེད། བྱིས་པ་ཚོས་ཁ་བས་
རྡེག་རེས་བྱེད་པའམ་ཁ་ཤགས་འཐབ་པ། ཡང་ན་ཕན་ཚུན་བདའ་རེས་བྱེད་ཀྱིན་གད་མོ་
ཐག་ཐག་རྒྱག ཤོག་བྱའི་འཐབ་མོ་པ་དང་དཀྲི་འཕང་འཁྱེར་མཁན་ཏེ་ཁོ་ཚོའི་ལག་རོགས་
ཚོ་ལྷན་ཅིག་འདུས་ནས་མཐའ་མཇུག་གི་སྟ་གོན་ལ་བྲེལ། མཐའ་འཁོར་གྱི་སྲང་ལམ་
ན་དགའ་བའི་གཏམ་དང་སྐྱིད་པའི་དགོད་སྒྲ་མཆེད། ཕྱོགས་མཚམས་སོ་སོའི་ཁང་ཀླད་
ལྟ་མཁན་གྱིས་ཁྲིགས་ཆོད། ཁོ་ཚོ་ལྟེབ་ཁྲིའུ་སྟེང་བསྙེས་ཏེ་སྡོད། ཚ་དེམ་ནང་གི་ཇ་པ་ཏི་
ལས་ཁ་རླངས་སྐྱ་ཆིལ་ཆིལ་བྱེད། སྒྲ་སྡུད་འཁོར་ལོ་ལས་ཨེ་ཤ་རྨེ་ཏི་ཙ་ཧེར་གྱི་འུར་ཟིང་
འཁྲུགས་པའི་རོལ་དབྱངས་མཆེད་འོང་། རྒྱལ་ཡོངས་ཧྲིལ་པོར་སྐད་གྲགས་འབར་བའི་ཨེ་
ཤ་རྨེ་ཏི“ཙ་ཧེར་གྱིས་ཨ་ཧྥུ་ཧན་གྱི་རོལ་མོར་ལུགས་སྒྱུར་གནང་སྟེ། སྲོལ་རྒྱུན་གྱི་ལག་རྔ་
དང་ལག་སྦྲེང་གི་ཁར་གློག་གི་པི་ཝང་རྒྱུད་དྲུག་མ། དེ་བཞིན་ཟངས་དུང་ཆུང་བ་དང་དེང་
རབས་རྔ་བསྣན་པས། གནའ་སྲོལ་མཁྲེགས་འཛིན་བྱེད་མཁན་ཆོས་ལུགས་པ་ཚོ་རབ་ཏུ་
གཙེས་ཏེ་ཡོད། གར་སྟེགས་སྟེང་གི་འཁྲབ་སྟོན་ནམ་དགོང་ཚོགས་སོགས་དུས་ནམ་ཡིན་
རུང་། ཁོ་སྔོན་ཆད་ཀྱི་གནའ་སྲོལ་མཁྲེགས་འཛིན་བྱེད་མཁན་གཞས་པ་ཚོ་དང་གཏན་
ནས་མི་འདྲ། ཁོས་སྔོན་ཆད་ཀྱི་གསོན་མདོག་བྲལ་བའི་འཁྲབ་སྟོན་ལ་རྒོལ་ཞིང་། ནམ་
རྒྱུན་གཞས་གཏོང་ཞོར་ངོ་ནས་འཛུམ་བག་ངོམ། ལན་རེར་ཐ་ན་བུད་མེད་ལ་བལྟས་ཏེ་
འཛུམ་མདངས་ཕྱུང་། སྐབས་དེར་ངས་རང་ཚང་གི་ཁང་ཀླད་ལ་ཕར་བལྟས། ཨ་ཕ་དང་ལཱ་
ཤེན་ཧན་གཉིས་ཁྲིའུ་རིང་པོ་ཞིག་ཏུ་བསྡད་ཡོད་པ་མཐོང་། གཉིས་ཀས་བལ་བཟོས་སྟོད་
ཐུང་གྱོན་ཞིང་ཇ་འཐུང་གིན་འདུག ཨ་ཕས་ཚུར་ལ་ལག་པ་གཡུག་གཡུག་གནང་བྱུང་།
ཁོས་ལག་བརྡ་དེ་ཧཱ་སན་ངེད་གཉིས་ལས་སུ་ལ་བཏང་བ་ཡིན་ནམ།
ཧཱ་སན་གྱིས། “ངེད་གཉིས་ཀྱིས་མགོ་རྩོམ་རན་རེད” ཟེར། ཁོས་རྐང་ལ་འགྱིག་
ལྷམ་ནག་པོ་ཆ་གཅིག སྟོད་ལ་མདོག་ཤོར་བའི་བལ་བཟོས་སྟོད་ཐུང་མཐུག་པོ་ཞིག སྨད་
ལ་ཤུར་མའི་རྐང་སྣམ་དང་། སྟེང་གོས་སུ་ལྭ་རིང་ལྗང་གུ་ཞིག་བཅས་གྱོན་འདུག ཉི་འོད་
ཁོའི་གདོང་ལ་འཕྲོས་ཤིང་། ཡ་མཆུའི་སྒང་གི་རྨ་ཤུལ་གློ་ཁ་དེ་འཚོབ་པ་ཧ་ཅང་ཡག་
པོར་མཐོང་།
གློ་བུར་དུ་ངས་འགྲན་སྡུར་བློས་གཏང་འདོད་སྐྱེས། ཅ་ལག་བསྡུ་ཚགས་བྱས་རྗེས་ཁ་
ཕྱིར་ནས་ནང་ལ་ལོག་དགོས་བསམས། ཨ་ཁ། ངས་ག་རེ་བྱ་འདོད་རེད་དམ། མཇུག་འབྲས་
རང་གི་ཁོག་ལ་ཁྲིགས་སེ་འཆར་ན། ད་དུང་འདི་དག་རང་གི་གཉའ་རུ་ལེན་དོན་ཅི། ཕ་
ཕས་ཁང་ཀླད་དེ་ནས་ང་ལ་བལྟས་འདུག ངས་བསམས་ན་ཁོའི་མིག་མདངས་ནི་གཟི་བྱིན་
འབར་བའི་ཉི་འོད་ཇི་བཞིན་མི་ལ་ཚ་སྲེག་སྦྱིན་པ་ཞིག་རེད། དེ་རིང་། ལར་ང་ལྟ་བུ་ཞིག་
ལ་མཚོན་ནའང་། ཕམ་ཉེས་ལ་ཞེད་དེ་འགྲན་སྡུར་ལ་གཡོལ་མི་རིགས་པ་ཞིག་རེད།
འོན་ཀྱང་ངས “དེ་རིང་ང་ལ་ཤོག་བྱ་སྤུར་བའི་སྤྲོ་སྣང་མི་འདུག” ཅེས་ལབ།
“དེ་རིང་ནི་ཉི་ཡག་སྐར་བཟང་ཞིག་རེད།” ཧཱ་སན་གྱིས་དེ་ལྟར་ཟེར།
ངས་རྐང་པ་གཉིས་ས་ངོས་ནས་སྐོར་གྱིན། མིག་གི་ལྟ་ཕྱོགས་རང་ཚང་གི་ཁང་ཀླད་དེ་
ནས་གནས་གཞན་ཞིག་ལ་གཡོལ་རྩིས་བྱས། “ཉི་ཡག་སྐར་བཟང་ཟེར་བ་ཅི་ཡིན་ངས་མི་
ཤེས། ངས་བལྟས་ན་འུ་གཉིས་ནང་དུ་ལོག་ན་ཏག་ཏག་རེད།”
འོན་ཀྱང་། དེའི་འཕྲོར་གོམ་པ་གང་སྔུན་ལ་སྤོས་ཏེ་ཧཱ་སན་གྱིས་སྐད་མགོ་དམའ་
མོས་ང་རང་ཧད་སེར་གཏོང་བའི་སྐད་ཆ་ཚིག་གཅིག་ལབ་བྱུང་། “ཡིད་ལ་ཟུངས། ཨ་མེར།
གདོན་འདྲེ་ཡོད་པ་མ་རེད། དེ་རིང་ནི་ཉི་ཡག་སྐར་བཟང་ཞིག་རེད།” དེ་ལྟར་ནམ་རྒྱུན་
ཁོའི་ཀླད་པའི་རྒྱ་རུ་ལྡིང་སྐོར་རྒྱག་གིན་པའི་འཆར་སྒོ་དེ་དག་ངས་རྦད་དེ་མི་ཤེས། འོན་
ཀྱང་ང་ཁོའི་སྔུན་ནས་ཅིའི་ཕྱིར་ཁ་ཕྱེ་སྟེ་ཡོད་པའི་དཔེ་དེབ་ཅིག་དང་མཚུངས་པ་རེད།
སློབ་གྲྭར་འགྲོ་མཁན་དེ་ང་རེད། ཡི་གེ་འབྲི་ཀློག་བྱེད་མཁན་དེ་ང་རེད། རྣམ་ཤེས་རིག་པ་
སྐྲ་རྩེ་ན་འཁོར་གྱིན་པ་དེའང་ང་མིན་ནམ། ཏག་ཏག་ལོ་རིམ་དང་པོའི་བསླབ་དེབ་ཀྱི་ཀློག་
ཀྱང་མི་འགྲོ་བ་དེས། ཅིའི་ཕྱིར་ང་རང་ཕྱི་ནང་བརྟོལ་ཏེ་ཀློག་ཐུབ་པ་རེད། འདི་ནི་སེམས་
མི་བདེ་སྤྱད་ཀྱི་གཞི་ཞིག་མ་རེད་དམ། འོན་ཀྱང་སུ་ཞིག་གིས་ཁྱོད་ཀྱི་ཉེར་མཁོ་ལག་
མཐིལ་རི་མོ་བཞིན་ལོན་ཏེ་ཡོད་ན། དེ་ནི་དྲན་པ་བག་ལ་ལྷོད་སྤྱད་ཅིག་ཀྱང་ཅི་ལ་མིན།
“རེད། གདོན་འདྲེ་ཡོད་པ་མ་རེད།” ངས་སྐད་ཆུང་ངུས་དེ་ལྟར་ལབ། ཡིད་ལའང་
མ་དྲན་པ་ནི་ངའི་སེམས་ཅུང་ཙམ་ཇེ་བཀན་ལ་སོང་།
ཁོ་འཛུམ་བྱུང་། “གདོན་འདྲེ་ཡོད་པ་མ་རེད།”
“ཁོ་ཐག་ཡིན་ནམ།”
ཁོས་མིག་ཟུང་བཙུམས་ཏེ་མགོ་བོ་ལྡེམ་ལྡེམ་བྱས།
སྲང་བར་ན་ཡར་མཆོང་མར་ལྡིང་བྱེད་ཀྱིན་ཁ་བའི་རྡེག་རེས་རྩེ་བའི་བྱིས་པ་ཚོར་
བལྟས་ཏེ་ངས་ཧཱ་སན་ལ། “དེ་རིང་ནི་ཉི་ཡག་སྐར་བཟང་ཞིག་རེད། ཨེ་རེད” ཅེས་དྲིས།
ཁོས “ཏག་ཏག་རེད། ད་འུ་གཉིས་ཀས་ཤོག་བྱ་སྤུར་བར་བྱ” ཟེར།
སྐབས་དེར་ངའི་སེམས་སུ་རྨི་ལམ་དེ་ཧཱ་སན་གྱིས་རྟོག་བཟོ་བྱས་པ་མིན་ནམ་སྙམ། དེ་
འདྲ་དཔེ་སྲིད་དམ། དེར་མཐུད་ནས་ངས་དེ་ཧཱ་སན་གྱི་རྟོག་བཟོ་མིན་པར་བློ་ཐག་བཅད།
ཧཱ་སན་དེ་འདྲའི་བློ་རིག་ཅན་མིན། ང་ཡང་དེ་འདྲའི་བློ་རིག་ཅན་མིན། འོན་ཀྱང་རྟོག་
བཟོ་ཡིན་ན་ཆོག་ལ་མིན་ཡང་ཆོག གང་ལྟར་རྨི་ལམ་མགོ་འཁོར་དེས་ངའི་སེམས་ཁྲལ་
དྭངས་སུ་བཅུག་སོང་། གཅིག་བྱས་ན་ངས་དངོས་གནས་ལྭ་བ་གཡུགས་ཏེ་མཚོ་ནང་དུ་
རྐྱལ་སྐོར་ཐེངས་གཅིག་བརྒྱབ་ན་རེད། འདང་བརྒྱབ་ན་དེ་ལྟར་མི་བྱ་དོན་མི་འདུག
“སྤུར་བར་བྱ།” ངས་དེ་ལྟར་སྨྲས།
ཧཱ་སན་དགའ་ཁ་ཡེལ་ལེར་སོང་། “ད་ལྟ་རང་སྤུར་ཆོག” ཁོས་ངེད་གཉིས་ཀྱི་ཤོག་
བྱ་ཡར་བཏེགས། དམར་མདོག་གི་ཤོག་བྱ་མཐའ་ཤན་སེར་པོ་ཅན་དེ་ཡར་བཏེགས། དེའི་
གཞུང་ཤིང་དང་འཕྲེད་རྒྱུག་གི་བསྣོལ་མཚམས་སུ་ཤོག་བྱ་བཟོ་མཁན་ཀྲའེ་ཧྥོ་ཡི་རུས་མིང་
ལག་བྲིས་མ་ཡོད། ཧཱ་སན་གྱིས་མཛུབ་མོའི་ངོས་ལ་ཁ་ཆུ་ཅུང་ཙམ་བསྐུས་ཏེ་ཡར་བརྩེངས་
ནས་རླུང་གི་རྒྱུ་ཕྱོགས་ལ་བརྟག དེའི་འཕྲོར་རླུང་གི་ཁ་ཕྱོགས་དང་བསྟུན་ནས་བརྒྱུགས་
སོང་། ངེད་གཉིས་ཀྱིས་ལན་རེར་དབྱར་ཁར་ཡང་ཤོག་བྱ་སྤུར་བ་ཡིན། དེ་དུས་ཧཱ་སན་གྱིས་
ས་ངོས་སུ་རྡོག་ཐོས་གཞུས་ཏེ་རྡུལ་སྐྱ་ཡར་ལྡང་བ་ལས་རླུང་གི་རྒྱུ་ཕྱོགས་གཏན་ཁེལ་བྱེད།
ངའི་སེམས་མུ་མཐུད་དུ་ཇེ་བཀན་ལ་སོང་། ཧཱ་སན་གྱིས་དབྱིན་ཁྲུ་ལྔ་བཅུ་ཙམ་གྱི་མཚམས་
ནས་རྒྱུག་ཁ་འཐེན་པའི་བར། ངའི་ལག་གི་དཀྲི་འཕང་མྱུར་མོར་འཁོར་ཞིང་འཁོར། ཕར་
བལྟས་ན་ཨོ་ལིན་ཕིག་གི་རྒྱུག་རྩལ་འགྲན་མཁན་ཞིག་གིས་གསེར་གྱི་རྟགས་མ་མཐོན་
པོར་སྒྲེང་ཡོད་པ་དང་འདྲ། ངེད་གཉིས་བར་གྱི་ནམ་རྒྱུན་གྱི་བརྡ་གཏོང་སྟངས་ལྟར། ངས་
སྐུད་པར་སྤྲུགས་འཐེན་གཉིས་བྱས་ཙ་ན། ཧཱ་སན་གྱིས་ཤོག་བྱ་གློད་སོང་།
ལར་སློབ་གྲྭའི་དགེ་རྒན་རྣམ་པས་སྐྱོ་སུན་མེད་པར་ང་ལ་བསླབ་བྱ་བཏང་བ་ཡིན་
མོད། མཐར་ཐུག་ངས་ཨན་ལཱར་བློས་འཁེལ་ལང་བསྐྱུར་བྱེད་མ་ཐུབ། འོན་ཀྱང་སྐབས་
དེར་དྲི་བ་དྲིས་ལན་ལྟར་སྦྱང་བའི་ཆོས་ལུགས་སློབ་ཐུན་སྐབས་ཀྱི《ཁུ་རན་གསུང་རབ》
ནང་གི་ཚན་པ་ཞིག་ངའི་ངག་སྒོར་ཐོན། ངས་དེ་གྲེ་བར་བསྐྱིལ་ནས་ཐེངས་འགར་སྐྱོར་
ཀློག་བྱས། དེའི་འཕྲོར་ཁོག་པའི་གཏིང་དུ་དབུགས་རིང་ཞིག་རྔུབ་ཅིང་། ཡང་དེ་ཕྱིར་
འབྱིན་རྗེས། འཐེན་སྐུད་དང་འགྲོགས་ནས་རྒྱུག་ཁ་གློད། ཆུ་ཚོད་སྐར་མ་གཅིག་མ་དགོས་
པར། ལྡེམ་ལྕུག་ལྕུག ངའི་ཤོག་བྱ་ཡར་ཡར་འཕགས་ཏེ་བྱེའུ་ཆུང་ཞིག་གིས་གཤོག་རྡེབ་
རྒྱག་འདྲའི་སྐད་སྒྲ་དེ་གྲག་འོང་། ངའི་རྒྱབ་ཏུ་རྒྱུག་ཡོང་གིན་པའི་ཧཱ་སན་གྱིས་ལག་ངོར་
ཐལ་ལྕག་རྡེབ་ཀྱིན་ཡག་བྱུང་ཟེར། ངས་སྐུད་པའི་དཀྲི་འཕང་ཁོར་སྤྲད་དེ་ལག་པ་གཉིས་
ཀ་ཤོག་བྱའི་འཐེན་སྐུད་ལ་འཇུས། ཁོས་སྒབ་ཟོར་ཡང་པོའི་ངང་སྐུད་པའི་ལྷོད་ཁུགས་དཀྲི་
འཕང་དུ་སྒྲིལ་གྱིན་འདུག
ཉུང་མཐའ་ཡང་ཤོག་བྱ་ཉི་ཤུ་རྩ་གྲངས་ཤིག་བར་སྣང་དུ་བཀལ་འདུག དེ་ནི་ཤོག་
བུས་བཟོས་པའི་ཉ་ཆེན་ཁྱུ་ཡིས་ཕྱིའི་རྒྱ་མཚོའི་འཇིངས་ནས་རྔོན་ཟས་འཚོལ་བ་དང་
འདྲ། དུས་ཚོད་གཅིག་མ་ཕྱིན་པར་གྲངས་ཀ་དེ་ལྡབ་ཀྱིས་འཕར་སོང་། ཁ་དོག་དམར་པོ་
ཅན། སྔོན་པོ་ཅན། སེར་པོ་ཅན་ལ་སོགས་པའི་ཤོག་བྱ་ཁྱུ་དང་ཁྱུས། དགུང་ཨ་སྔོན་གུར་
ཁང་ནང་ནས་འཇའ་སྣ་ལྔའི་བྲོ་གར་བསྒྱུར་སོང་། གྲང་འཁྱག་གི་རླུང་བུ་ངའི་སྐྲ་གསེབ་
བརྒྱུད་དེ་རྒྱུག རླུང་བུ་འདི་ཏག་ཏག་ཤོག་བྱ་སྤུར་ལ་ཚད་དང་རན་པར་གདའ། རླུང་ཤུགས་
མི་ཆེ་ལ་ཤོག་བྱ་ཡར་བསྟོད་པར་ཁྲིགས་སེ་ཡོད། ཁ་ལོའང་བསྒྱུར་སླ་མོར་མཆི། ཧཱ་སན་
གྱིས་ངའི་འཁྲིས་ན་དཀྲི་འཕང་བཟུང་སྟེ་ཡོད། ཁོའི་ལག་མཐིལ་སྐུད་པའི་ཤེལ་ཧྲུག་གིས་
རྨས་ཏེ་ཁྲག་དམར་ཤམ་ཤམ་བཞུར།
སྐད་ཅིག་ཆར། འཐེན་སྐུད་གཅོད་པའི་མགོ་བརྩམས་སོང་། འགྲན་ཐེངས་དང་པོའི་
ནང་ཕམ་ཉེས་བྱུང་བའི་ཤོག་བྱ་དག་ཐུར་ལ་ཟགས། སྐར་མདའ་ཇི་བཞིན་དེ་ཚོས་བར་
སྣང་ནས་མཇུག་མ་རིང་པོ་རེ་དྲུད་དེ་ཉེ་འཁོར་གྱི་གཞིས་ཁུལ་དུ་ལྷུང་མ་ཐག ཨང་གསར་
གྱི་བབ་ནས་ཡོད་པའི་ཤོག་བྱ་འདེད་མཁན་ཚོའི་གྱ་ནོམ་པའི་ལེགས་སྐྱེས་སུ་གྱུར་འགྲོ། དེ་
ཚོས་ཀི་ཅོ་སྒྲོག་གིན་སྲང་ལམ་ཆེ་ཕྲ་ཀུན་ལ་རྒྱུག་གིན་པ་ངས་ཐོས་ཐུབ། སུ་ཞིག་གིས་མིད་
ཐག་ཀྱང་གཤག་ལ་ཁད་ཀྱིས་སྲང་ཤུར་གཉིས་ཀྱི་ནང་ཤོག་བྱ་འདེད་མཁན་ཚོའི་བར་ལ་
རྡུང་རེས་ཤོར་སོང་ཞེས་སྐད་རྒྱག་གིན་འདུག
ངས་ལྐོག་ནས་ཨ་ཕའི་ཕྱོགས་ལ་གཅིག་བལྟས། ཁོ་དང་ལཱ་ཤེན་ཧན་གཉིས་ལྷན་དུ་
ཡོད་པ་མཐོང་། ཁོས་ད་ལྟ་ཅི་ཞིག་ལ་འདང་རྒྱག་གིན་ཡོད་དམ། ཁོས་ང་ལ་ངར་ཤུགས་
སྐུལ་གྱིན་ཡོད་དམ། ཡང་ན་ངའི་ཕམ་ཁས་རང་ཉིད་ལ་སྤྲོ་བག་སྟེར་ཡོང་བར་རེ་བ་རྒྱག་
གིན་ཡོད། ཤོག་བྱ་སྤུར་ན་ཏག་ཏག་འདི་འདྲ་ཞིག་ཡིན། མིའི་སེམས་འགྱུ་ནི་ཤོག་བྱའི་
འཕྱོ་འཇགས་ལྟར་འགྱུར་ཏེ་འགྲོ།
ཤོག་བྱ་གང་མང་ཐུར་ལ་ལྷུང་སྟེ་ཡོང་། ངའི་ཤོག་བྱས་ད་རུང་མཁའ་ན་ལྡིང་སྐོར་རྒྱག་
གིན་ཡོད། ངས་སྐུད་པ་འཐེན་གྱིན་ཨ་ཕར་ཡང་ཡང་ལྐོག་མིག་གིས་བལྟས། ཨ་ཕའི་བལ་
འཐག་སྟོད་ཐུང་མིག་གིས་མི་འབོར་བར་བྱས། ང་འདི་འདྲའི་ཡུན་རིང་ཞིག་ལ་སྡོད་ཐུབ་
སོང་བར་ཁོ་ཧ་ལས་ཏེ་ཡོད་དམ། ཁྱོད་ཀྱིས་གནམ་ལ་ལྟ་མི་དགོས་སམ། ཁྱོད་ཀྱིས་དཀའ་
རྒྱུ་རེད། ངས་རང་གི་མཐོང་སྣེ་ཕྱིར་བར་སྣང་དུ་བསྡུས། ཤོག་བྱ་དམར་པོ་ཞིག་ཉེ་སར་
འཕུར་ཡོང་གིན་འདུག——ངས་དེ་མཐོང་བའི་དུས་ཚོད་ཏག་ཏག་རེད། ངེད་གཉིས་ཕན་
ཚུན་སྟེང་ལ་འགྱིང་སྟེ་ཡུད་ཙམ་ལུས། ཁོས་མ་བཟོད་པར་འོག་ཏུ་འཛུལ་ནས་ངའི་སྐུད་པ་
གཅད་རྩིས་བྱས་མོད། དེའི་མུར་ངས་ཁོ་ཕྱིར་མི་ལྡོག་པའི་ལམ་ལ་བསྐྱལ།
སྲང་གི་མགོ་རྔ་ཀུན་རྣམ་པར་རྒྱལ་ཏེ་ཕྱིར་ལོག་པའི་ཤོག་བྱའི་ར་མདའ་པ་དག་རེད།
ཁོ་ཚོས་རང་ལ་ཐོབ་པའི་ལེགས་སྐྱེས་མཐོན་པོར་བཏེགས་ཏེ་གྲོགས་བཟང་དགའ་གཉེན་
དག་གི་གྲས་ལ་ངོམ་སོ་རྒྱག འོན་ཀྱང་ལེགས་སྐྱེས་ཡག་ཤོས་དེ་ད་དུང་གནམ་ན་ཡོད། དེ་
ཁོ་ཚོའི་སེམས་ན་ཁྲིགས་སེར་ཡོད། ངས་གཞུག་གུ་དཀར་པོ་ཅན་གྱི་ཤོག་བྱ་སེར་པོ་ཞིག་
བཅད་སོང་། དེའི་རིན་དོད་དུ་སྲིན་ལག་ལ་ཡང་བསྐྱར་རྨ་ཁ་གསར་བ་ཞིག་བཟོས། ཁྲག་
དམར་ཤར་ཤར་སྤར་མོའི་ནང་ལ་བཞུར། ངས་འཐེན་སྐུད་ཧཱ་སན་གྱི་ལག་ཏུ་སྤྲད་དེ་མཛུབ་
མོའི་ཁྲག་དམར་འཇིབ་སྟེ་ལག་པ་དོར་མའི་སྒང་ལ་གཙང་མར་ཕྱིས།
ཡང་དུས་ཚོད་གཅིག་འགྱངས་སོང་། བར་སྣང་ན་ད་དུང་སྲོག་མགོ་ཐོན་ཏེ་ཡོད་པའི་
ཤོག་བྱའི་གྲངས་ཀ་ཧ་ལམ་ལྔ་བཅུ་ནས་བཅུ་ཁ་ཞིག་གི་བར་ཉུང་དུ་ཕྱིན། ངའི་ཤོག་བྱ་ནི་
དེ་ཚོའི་གྲས་ཀྱི་གཅིག་ཡིན། ང་སྔོན་མ་བཅུ་གཉིས་ཀྱི་གྲས་སུ་ཚུད་སོང་། སྐོར་སྐྱོད་འགྲན་
སྡུར་མཚམས་འདིར་ཐོན་ན་དུས་ཚོད་ཅུང་ཞིག་བགོར་འགྲོ་བ་ངས་ཤེས། ལྟས་ངན་དེ་ཚོ་
ད་རག་བར་གསོན་ཐུབ་པའི་ཆ་འདི་ནས་བལྟས་ནའང་། ཁོ་ཚོའི་ལག་རྩལ་ནི་སྤྱིར་བཏང་
ཞིག་ག་ལ་ཡིན—ཁོ་ཚོ་སྐུང་སྒུག་སླ་མོ་ཞིག་གི་གཡོ་འོག་ཏུ་ཚུད་མི་སྲིད།
སན་གྱིས་འཐབ་ཇུས་ཁྲོད་བཀོལ་རྒྱུར་ཆེས་དགའ་བའི —གནའ་སྔ་མོའི “ཐོལ་ལྡང་
སྐྱེན་འཇུམ” ཇི་བཞིན། དེ་ཚོར་ཡང་ནུས་མཐུ་ཁྱད་པར་བ་རེ་ཡོད་ཁོ་ཐག་རེད།
ཕྱི་དྲོའི་ཆུ་ཚོད་གསུམ་པར་བསླེབས་སོང་། སྤྲིན་ནག་ལང་ལོང་འཁྲིགས་བྱུང་། ཉི་
མ་སྤྲིན་པའི་རྒྱབ་ཏུ་ཡིབ་སོང་། གྲིབ་མ་རིང་ནས་རིང་དུ་ཕྱིན་ཡོང་། ཁང་ཀླད་ཀྱི་ལྟད་མོ་
པ་ཚོས་སྐེ་དཀྲིས་བརྒྱབ་ཅིང་ཕྱི་པ་མཐུག་པོ་གྱོན། ད་ལྟ་ཤོག་བྱ་དྲུག་ལས་ལྷག་མི་འདུག
སྔར་མུས་བཞིན་ང་དེ་ཚོའི་གྲས་ཀྱི་གཅིག་ཡིན། ངའི་རྐང་པ་གཉིས་ལ་ན་ཟུག་འཁོར། སྐེ་
ཚིགས་མཁྲང་པོར་གྱུར། འོན་ཀྱང་ཤོག་བྱ་ཅི་ཙམ་ཐང་ལ་ལྷུང་བ་དེ་ཙམ་དུ། མཁར་ཁར་
ཁ་བའི་འདབ་མ་བརྩེགས་ཇི་བཞིན། ངའི་སེམས་ཀྱི་རེ་བའི་དཔངས་ཀྱང་ཇེ་ཆེར་རྒྱས་
ནས་ཡོང་། སྐབས་དེར་ངའི་མཐོང་སྣེ་ཤོག་བྱ་སྔོན་པོ་དེའི་སྟེང་ལ་བཙུགས། འདས་པའི་
དུས་ཚོད་གཅིག་གི་རིང་། དེས་བསད་བསད་ཁྲག་གི་འཁོར་ལོ་བསྐོར་སོང་།
“ཀན་གྱིས་ཅི་ཙམ་མེད་པར་བཟོས་སོང་།” ངས་དེ་ལྟར་དྲིས།
“ངས་བརྩིས་པ་ཡིན། བཅུ་གཅིག” ཧཱ་སན་གྱིས་ལན་བཏབ།
“ཁྱོད་ཀྱིས་ཤོག་བྱ་དེ་སྤུར་མཁར་སུ་ཡིན་པ་ཨེ་ཤེས།”
ཧཱ་སན་གྱིས་རྐན་སྒྲ་ཞིག་ཐག་གེར་བརྡབས་ཏེ་མ་ནེ་ཡར་འདེགས་ཙམ་བྱས། དེ་ནི་
ཁོའི་རང་གཤིས་ཅན་གྱི་བཟོ་ལྟ་ཞིག་ཡིན། དོན་བྱ་དེ་ཁོས་མི་ཤེས་ཞེས་པའི་བརྡ་རེད།
ཤོག་བྱ་སྔོན་པོ་དེས་བོངས་ཆེ་བའི་ཤོག་བྱ་རྒྱ་སྨུག་ཅིག་བཅད་དེ་སྐོར་བ་ཆེན་པོ་གཉིས་
བརྒྱབ། སྐར་མ་བཅུ་ཡི་འཕྲོར་ཁོས་ཡང་བསྐྱར་གཞན་པ་གཉིས་བརླགས་སོང་། འུར་ཆིལ་
ལེར་ར་མདའ་ཚོ་མར་ཟག་གིན་པའི་ཤོག་བྱ་དག་བདའ་རུ་ཞོགས་སོང་།
ཡང་ཆུ་ཚོད་ཕྱེད་ཀ་ཞིག་འདས་སོང་། གནམ་ན་ཤོག་བྱ་བཞི་མ་གཏོགས་ལྷག་མི་
འདུག ངའི་ཤོག་བྱ་དམར་པོ་སྔར་བཞིན་འཕུར་གྱིན་ཡོད། ངའི་ཐབས་དང་རྩལ་ལ་ཞན་
ཆ་སྤུ་ཙམ་མེད། ཐ་ན་གྲང་རླུང་གི་འགྲོས་ཁ་ཡང་ངའི་འདོད་མོས་ནང་ལྟར་ལྡང་གིན་ཡོད།
དེ་རིང་འདྲ་བའི་རྒྱལ་ཁའི་རེ་བ་དང་དེ་རིང་འདྲ་བའི་རླུང་རྟ་ཡར་རྒྱུག་ཅིག་ང་ལ་གཏན་
ནས་ཡོད་མྱོང་མེད། ཅི་འདྲའི་དགའ་བ་བྲོད་པ་ལ། ངས་གདོང་པ་གཟུར་ཏེ་ཁང་ཀླད་དེར་
ལྟ་མི་ཕོད། ངས་མཐོང་སྣེ་བར་སྣང་ནས་གཡོལ་མི་ཕོད། ངས་བློ་རྩེ་གཅིག་ཏུ་སྒྲིམ་སྟེ་སྤྱང་
གྲུང་འཛོམས་པོའི་ངང་ཤོག་བྱར་ཁ་ལོ་བསྒྱུར་དགོས། ཡང་སྐར་མ་བཅོ་ལྔ་འགོར་སོང་།
དགོད་བྲོ་བའི་ཧཱ་སན་གྱི་རྨི་ལམ་དེ་ད་ལྟ་ཉིད་དུ་མངོན་སུམ་ཚད་མར་འགྱུར་ལ་ཉེ། ད་ལྟ་
བར་སྣང་ན་ང་དང་ངའི་འགྲན་ཡ་དེ་ལས་ལྷག་མི་འདུག—ཤོག་བྱ་སྔོན་པོ་དེ།
ཛ་དྲག་གི་རྣམ་པ་ནི། ངའི་ཁྲག་དམར་འཛར་གྱིན་པའི་ལག་པའི་ནང་གི་ཤེལ་ཧྲུག་
གི་འཐེན་སྐུད་དེ་དང་འདྲ། མི་རྣམས་ཀྱིས་རྐང་ལྡིག་བྱེད་ཀྱིན། ཐལ་མོ་རྡེབ་ཀྱིན། ཨག་
རིང་འདེབས་ཀྱིན། དགའ་འབོད་སྒྲོག་གིན། “དེ་རློགས་ཤིག” “དེ་རློགས་ཤིག” ཟེར།
ངའི་སེམས་སུ་ཨ་ཕས་ཀྱང་དགའ་འབོད་སྒྲོག་གིན་ཡོད་དམ་སྙམ། རོལ་མོས་རྣ་བ་འགས་
ལ་ཁད་བྱེད། གོ་རེ་རླངས་འཚོད་མ་དང་ཚོད་བག་གཡིས་སྲེག་མའི་དྲི་ཞིམ་ཁང་ཀླད་དང་
བརྒྱངས་ཡོད་པའི་སྒོ་སྒེའུ་ལས་འཐུལ་ཏེ་ཡོང་།
འོན་ཀྱང་ངས་ཐོས་ཐུབ་པ་ནི—ངས་རང་གཅུན་བྱས་པ་ལས་ཐོས་ཐུབ་པ་ནི་
ཤག་ཤག་ངང་རང་གི་ཀླད་པའི་ནང་རྒྱུག་གིན་པའི་ཁྲག་རྒྱུན་གྱི་བཞུར་སྒྲ་རེད། ངས་
མིག་གིས་མཐོང་ཡོང་བ་ནི། ཏག་ཏག་ཤོག་བྱ་སྔོན་པོ་དེ་རེད། ངས་སྣོམ་ཐུབ་པ་ནི། ཏག་
ཏག་རྒྱལ་ཁའི་དྲི་མ་རེད། ཐར་བ་ཐོབ་ཅེས་པ་འདི་ཡིན་ནམ། བྱས་ཉེས་སངས་ཞེས་པ་
འདི་ཡིན་ནམ། བརྒྱ་ལ་ཨ་ཕས་ལབ་པ་ནོར་ཞིང་སློབ་གྲྭས་བཤད་པ་འགྲིག་སྟེ། ཨན་ལཱ་
ཟེར་བ་ཞིག་དངོས་སུ་ཡོད་ན། ཁོས་ང་ལ་རྒྱལ་ཁ་འཐོབ་ཏུ་འཇུག་སྲིད། གཞན་པས་ཅིའི་
ཕྱིར་ཤོག་བྱ་འགྲན་དོན་ངས་མི་ཤེས། ཡང་ན་མི་སྔུན་ནས་འུར་ལབ་རྒྱག་ཕྱིར་ཡིན་ཡང་
སྲིད། འོན་ཀྱང་ང་ལ་མཚོན་ན། འདི་ནི་གཞན་གྱི་བརྩི་མཐོང་ལས་མིག་བལྟས་ཙམ་མ་
ཡིན་ལ། གཞན་གྱི་གཟབ་ཉན་ལས་རྣ་ཐོས་ཙམ་མིན་པའི་མི་ཞིག་ཏུ་འགྱུར་བའི་སྐལ་བ་
ཉག་གཅིག་དེ་ཡིན། གལ་སྲིད་ཨན་ལཱ་དངོས་སུ་ཡོད་ན། ཁོས་རླུང་ལ་ཁ་ལོ་བསྒྱུར་ཏེ་ང་
ལ་མགོན་སྐྱབས་གནང་ངེས། ཁོས་ཤོག་བྱའི་སྐུད་པ་ནས་འཐེན་ཙམ་བྱས་ཚེ་ངའི་སྡུག་
བསྔལ་གྱི་རྒྱུན་ཐག་གཅད་ཐུབ། ངའི་གདུང་སེམས་ཀྱི་བཀྱིག་ཐག་གཅད་ཐུབ། དེ་རིང་
བར་ངས་བཟོད་བསྲན་མ་བྱས་བསམ་པ་མེད། དེ་རིང་བར་ངས་རྒྱང་ལམ་མ་བཅད་བསམ་
པ་མེད། སྐད་ཅིག་ཆ་དེར། དེ་ལྟར་ང་སྤོབས་པས་ཡོངས་སུ་བརྟས་སོང་། དུས་ཚོད་སྔ་འཕྱི་
ཙམ་གྱི་ཁྱད་པར་ལས། ང་ལ་རྒྱལ་ཁ་འཐོབ་སྲིད་པ་གཏན་ཁེལ་རེད།
མཐར་རྒྱལ་ཁ་ནི་འོལ་ཚོད་ཀྱི་ཡང་སྔོན་ཙམ་ལ་སླེབ་བྱུང་། རླུང་གི་ལྡང་འགྲོས་
གཅིག་ལས་ངས་ཤོག་བྱ་ཡར་བསྟད་དེ་བཙན་ས་ཟིན་པར་བྱས། ངས་དཀྲི་འཕང་གློད་དེ་
ཤོག་བྱ་ཇེ་མཐོར་འཕུར་དུ་བཅུག ངའི་ཤོག་བྱས་སྐོར་བ་གཅིག་བརྒྱབ་སྟེ་ཤོག་བྱ་སྔོན་པོའི་
ཀླད་ལ་བུད། ངས་འཛིང་རགས་དེ་བརྟན་པོར་བསྲུངས། ཤོག་བྱ་སྔོན་པོས་རང་ལ་སྟབས་
ཉེས་བྱུང་བ་ཤེས། རེ་ཐག་ཆོད་དེ་གཡོ་ཐབས་སྣ་ཚོགས་འཁྲབ་ནས་འོབས་ལས་འབྲོ་བར་
རྩོམ་རུང་ངས་ཁོ་ཐར་ལམ་དུ་གཏོང་མི་སྲིད། ངས་བཙན་ས་བརྟན་པོར་བསྲུངས། རིང་པོ་
མ་ལོན་པར་མི་ཚོགས་ཀྱིས་རྒྱལ་ཕམ་གྱི་རྟིང་ཐག་ཆད་ལ་ཉེ་བ་མཐོང་སྟེ། “དེ་རློགས་
ཤིག དེ་རློགས་ཤིག” ཅེས་མཉམ་དུ་སྐད་འབོད་བརྒྱབ། དེ་ནི་རོ་མ་བཙན་རྒྱལ་སྐབས་ཀྱི་
ལྟད་མོ་པ་ཚོས་འཛིང་རའི་ནང་གི་འཐབ་མོ་བར “སོད་ཡ། སོད་ཡ” ཞེས་སྐད་རྒྱག་པ་
དང་གཉིས་སུ་མ་མཆིས།
“ཁྱོད་ཀྱིས་རྒྱལ་ཁ་ལོན་ལ་ཉེ། ཨ་མེར་སྐུ་ངོ་ཆུང་བ། རྒྱལ་ཁ་ལོན་ལ་ཉེ།” ཧཱ་སན་
ལ་སྤྲོ་ངར་ལངས་ཏེ་དབུགས་ཧར་ཧར་བྱེད།
དུས་ཚོད་དེར་གཞི་ནས་བསླེབས་སོང་། ངས་མིག་ཟུང་བཙུམས་ཏེ་ལག་པའི་ནང་
གི་སྐུད་པ་གློད་པར་བྱས། གྲང་རླུང་གིས་ཤོག་བྱ་ཇེ་མཐོར་བཏེགས། སྐུད་པས་ཡང་བསྐྱར་
ངའི་ལག་པའི་སྟེང་ལ་རྨ་ཤུར་ཞིག་བཟོས། དེའི་འཕྲོར་མིག་གིས་མ་བལྟས་པར་མི་ཚོགས་
ཀྱི་དགའ་འབོད་ལ་ཉན་ནའང་ངས་རང་ཉིད་རྒྱལ་སོང་བ་ཤེས་ཐུབ། ཧཱ་སན་ངའི་སྐེ་ལ་
འཐམ་སྟེ་སྐད་ཅོར་བར་མེད་རྒྱག
“ངར་བ་རེད། ངར་བ་རེད། ཨ་མེར་སྐུ་ངོ་ཆུང་བ།”
ངས་མིག་ཟུང་ཕྱེ། ཤོག་བྱ་སྔོན་པོ་ཐུར་ལ་ཞུར་གྱིས་ལྷུང་སོང་བ་མཐོང་། དེ་ནི་
རྩལ་གྱིས་རྒྱུག་གིན་པའི་རླངས་འཁོར་ཞིག་གི་འཁོར་ལོ་ཡ་གཅིག་གློ་བུར་ལྷུང་སོང་ང་བ་
དང་འདྲ།
ངས་མིག་རྡེབ་རྡེབ་འགའ་བྱས། ཐང་ཆད་དེ་རོ་ལྟར་གྱུར་འདུག ཅི་ཞིག་བཤད་
འདོད་རུང་ངག་སྒོར་འབྱིན་མ་ཐུབ། སྐད་ཅིག་ཆ་དེར་ཚོར་སྣང་ཞིག་ལ་ང་གློ་རྡེག་བར་
སྣང་ལ་འཕུར་ཏེ་མགོ་ཐོག་ནས་རང་ཉིད་ལ་ཐུར་དུ་བལྟས་འདུག ཀོ་ལྭ་ནག་པོ། སྐེ་དཀྲིས་
དམར་པོ། མདོག་ཤོར་བའི་གླང་རྫིའི་དོར་མ། དེ་ལྟའི་སྐེམ་རུད་ཀྱི་བུ་ཆུང་ཞིག ཤ་ཁ་ལ་
སེར་ཞད་ཆེ། ལོ་བཅུ་གཉིས་ཅན་གྱི་བྱིས་པ་ཞིག་ཡིན་པའི་ཆ་ནས་གཟུགས་པོ་ཅུང་ཞིག་
དམའ་བར་སྣང་། ཁོའི་ཕྲག་ཞེང་དོག མིག་འབྲས་དུད་ཁ་དེ་མིག་མཐའ་སྨུག་པོས་བསྐོར།
རླུང་སིམ་གྱིས་ཁོའི་སྐྲ་ལོ་ཁམ་པ་ལྡེམ་པར་བྱེད། ཁོས་གདོང་པ་བཏེགས་ཏེ་ཡར་ལ་ལྟ། ངེད་
གཉིས་ཀྱིས་ཕན་ཚུན་ལ་བལྟས་ཏེ་འཛུམ་ནས་བསྡད།
དེའི་འཕྲོར་ངས་སྐད་ཕྱུང་སྟེ་དགའ་འབོད་བརྒྱབ། ཡོད་ཚད་ལ་དེ་འདྲའི་ཚོན་
མདངས་འོད་དུ་འཚེར། དེ་འདྲའི་རྣ་བར་སྙན་ཞིང་འཇེབས། ཡོད་ཚོད་དེ་འདྲའི་གཙང་
ཞིང་དྲི་མ་དང་བྲལ། དེ་འདྲའི་མཛེས་ཤིང་ལྟ་ན་སྡུག ངས་ལག་པ་སྟོང་བ་དེ་བརྐྱངས་ནས་
ཧཱ་སན་གྱི་སྐེ་ལ་འཐམ། དགོད་ཞོར་དང་ངུ་ཞོར་ངེད་གཉིས་ཀས་ས་ལྡིང་གནམ་ལྡིང་བྱས།
ཧཱ་སན་གྱིས་སྐད་འབོད་རྒྱག “ཁྱོད་ལ་རྒྱལ་ཁ་ཐོབ་སོང་། ཨ་མེར་སྐུ་ངོ་ཆུང་བ། ཁྱོད་ལ་
རྒྱལ་ཁ་ཐོབ་སོང་།”
“འུ་གཉིས་རྒྱལ་སོང་། འུ་གཉིས་རྒྱལ་སོང་།” ངས་སྐད་ཆ་དེ་ཙམ་ལས་ཅི་ཡང་
བཤམ་མ་ཐུབ། ཨ་གནམ་རྒན་མ། འདི་བདེན་ནམ། འདས་པའི་ལོ་ཟླ་རིང་མོ་དེའི་ནང་།
ཉི་མ་རེ་རེར། ངས་མིག་འཁྲེབ་འཁྲེབ་འགའ་བྱས་ཏེ་སྐྱིད་པའི་རྨི་ལམ་ལས་སད་ཡོང་
ལ། དེའི་འཕྲོར་མལ་ལས་ལྡང་སྟེ་ཁེར་ཐོག་ཏུ་ནངས་ཇ་འཐུང་དུ་འགྲོ། དེ་དུས་ཧཱ་སན་མ་
གཏོགས་ང་ལ་སྐད་ཆ་བཤད་མཁན་མེད། ནངས་ཇ་འཐུང་རྗེས་ལྭ་བ་གྱོན་ཏེ་ཨ་ཕར་སྒུག
ཨ་ཕའི་ངོ་འཁྱག་མཐོང་རྗེས། ངས་ཡང་བསྐྱར་རེ་བ་བློས་བཏང་སྟེ་སྔ་མའི་རང་གི་འཚོ་བ་
དེར་ལྡོག་དགོས། འོན་ཀྱང་ད་ལྟ་དེ་འདྲ་མིན། མཚམས་དེར་ངས་ཨ་ཕ་ངེད་ཚང་གི་ཁང་
ཀླད་དུ་ཡོད་པ་མཐོང་། ཁོས་ཁུ་ཚུར་གཉིས་ཀ་གར་དུ་སྒྱུར་གྱིན་སྐད་གསང་མཐོན་པོས་
དགའ་འབོད་སྒྲོག ལག་ངོར་ཐལ་ལྕག་གཞུ་བཞིན་བསྟོད་ར་བྱེད། ཏག་ཏག་སྐབས་དེར།
ངས་སྐྱེས་པ་ནས་འཐོབ་མྱོང་མེད་པའི་ཆེས་བདེ་སྐྱིད་ཀྱི་དུས་ཚོད་དེ་ཉམས་སུ་མྱོང་བ་
ཡིན། ལྟོས་དང་། ཨ་ཕ་ཁང་ཀླད་དུ་འགྲེང་བསྡད་དེ་གཞི་ནས་ང་ཁོའི་གཟི་བརྗིད་ཅིག་ཏུ་
རྩི་བཞིན་འདུག་ཨང་།
འོན་ཀྱང་ཕར་བལྟས་ན་ཁོས་དོན་བྱ་གཞན་ཞིག་སྟོན་གྱིན་འདུག འཚུབ་ཆ་ལང་
གིན་ལག་པ་གཉིས་ཀ་གཡུག་གཡུག་བྱེད། ངས་གཞི་ནས་ཧ་གོ་སོང་། “ཧཱ་སན། ངེད་
གཉིས་ཀྱིས......”
“ངས་ཤེས་ཡོད།” ངའི་སྐེ་ལ་འཐམ་པའི་ལག་པ་གློད་ནས་ཧཱ་སན་གྱིས “ཨན་ལཱས་
སྐྱོབ་གྱུར་ཅིག འུ་གཉིས་ཀས་ཅུང་ཙམ་ནས་རྟེན་འབྲེལ་ཞུས་ཆོག ད་ལྟ། ངས་ཁྱོད་ལ་ཤོག་
བྱ་སྔོན་པོ་དེ་གཟུང་ཡོང་དགོས” ཞེས་དཀྲི་འཕང་ས་རུ་བཞག་ནས་རྡོག་པ་བཏེགས་ཏེ་
རྒྱུག་ཁ་གློད་སོང་། ཕྱི་པ་ལྗང་གུ་དེའི་འདབས་ཁའི་སུལ་མོ་རིང་པོ་ཁ་བའི་ངོགས་སུ་འདྲུད་
ཀྱིན་བརྒྱུགས་སོང་།
“ཧཱ་སན།” ངས་སྐད་བཏང་སྟེ། “དེ་ཟུངས་ལ་ཤོག” ཅེས་སྨྲས།
ཁོས་འགྱིག་ལྷམ་ཡུ་རིང་གི་སྣ་ཐོད་ཀྱིས་ས་ངོས་ཀྱི་ཁ་བའི་རྡུལ་ཟེགས་དཀར་ཁྲུལ་
ཁྲུལ་གཏོར་གྱིན་སྔ་ས་ནས་སྲང་ལམ་གྱི་དཀྱོགས་མདོ་དེ་རུ་བསླེབས་ཚར་འདུག དེར་
ཁོས་རྒྱུག་མཚམས་བཞག་སྟེ་ཁ་ཕྱིར་འཁོར་ནས། ལག་པ་གཉིས་ཀ་མཆུ་འགྲམ་དུ་དུང་
དབྱིབས་སུ་འཆོས་ཏེ། “ཁྱོད་ཀྱི་ཕྱིར་དུ་ལན་གྲངས་ཁྲི་མ་འབུམ་ཡང་རུང” ཞེས་ཧཱ་སན་
རྣམ་པ་ཅན་གྱི་དགོད་འཛུམ་འོད་དུ་འཚེར་བ་ཞིག་མངོན་རྗེས་གྱང་གསུར་དེ་ནས་ཡལ་
སོང་། ཡང་བསྐྱར་ཁོའི་འོད་དུ་འཚེར་བའི་འཛུམ་མདངས་དེ་མཐོང་བའི་དུས་ཚོད་ནི། མི་
ལོ་ཉེར་དྲུག་རྗེས་ཀྱི་མདོག་ཤོར་བའི་པའོ་ལི་ལེ་འདྲ་པར་ཞིག་གི་སྟེང་ཡིན་པ་སུ་ཞིག་གི་
ཡིད་ལ་འཆར་ཐུབ།
མི་ཚོགས་ཡར་བརྡོལ་ཡོང་སྟེ་ང་ལ་རྟེན་འབྲེལ་ཞུས། ངས་ཤོག་བྱ་ཕྱིར་བསྡུ་ཉར་
བྱེད་མགོ་བརྩམས། ངས་ཁོ་ཚོར་ལག་འཇུ་བཏང་། ཁོ་ཚོར་ཐུགས་རྗེ་ཆེ་ཞུས། ང་ལས་ལོ་
ན་ཆུང་བའི་ཕྲུ་གུ་དེ་ཚོས་མིག་ནང་ཡིད་སྨོན་གྱིས་ཁེངས་ཏེ་ང་ལ་ལྟ། ད་ལྟ་ང་དཔའ་བོ་
ཞིག་ཏུ་གྱུར། མི་རྣམས་ཀྱིས་ལག་པ་བསྲིངས་འོང་སྟེ་ངའི་རྒྱབ་ལ་རྡེབ་རྡེབ་བྱེད། ངའི་སྐྲ་
གསེབ་ཏུ་ཕུར་ཕུར་བྱེད། ངས་སྐུད་པ་སྡུད་ཞོར་མི་རྣམས་ལ་འཛུམ་མདངས་བསྟན། འོན་
ཀྱང་ངའི་སེམས་པ་སྔ་ས་ནས་ཤོག་བྱ་སྔོན་པོ་དེའི་ཕྱོགས་ལ་ཤོར་སོང་ཡོད།
མཐར་ངས་རང་གི་ཤོག་བྱ་ཡོངས་སུ་བསྡུས། རྐང་འོག་གི་དཀྲི་འཕང་ཡར་བསྒྲུགས།
འཐེན་སྐུད་ཀྱི་ལྷོད་ཁུགས་སླར་བསྒྲིམས། མཚམས་དེར་ཡང་བསྐྱར་ལག་པ་མི་ཉུང་བ་
ཞིག་དང་ལག་འཇུ་བྱས་རྗེས་ང་ནང་དུ་ལོག ལྕགས་བཏུལ་མས་བཟོས་པའི་སྒོ་ཆེན་ཁར་
སླེབ་དུས། ཨ་ལིས་སྒོ་རྒྱབ་ན་བསྒུགས་འདུག ཁོའི་ལྕགས་དྲའི་བར་ནས་ལག་པ་བསྲིངས་
འོང་སྟེ། “རྟེན་འབྲེལ་ཞུ” ཟེར།
“བཀའ་དྲིན་ཆེ། སྙིང་ཉེ་བའི་ཨ་ལི།” ཞེས་ངས་ཤོག་བྱ་དང་དཀྲི་འཕང་ཕར་སྤྲད་
དེ་ཁོར་ལག་འཇུ་བྱས།
“ངས་མཚམས་འཇོག་མེད་པར་ཁྱོད་ཀྱི་ཕྱིར་གསོལ་འདེབས་བྱས་པ་ཡིན།”
“མུ་མཐུད་དུ་གསོལ་འདེབས་གནང་རོགས། ངེད་གཉིས་ད་དུང་ཡོངས་སུ
རྒྱལ་མེད།”
ང་བྲེལ་འཚུབ་ངང་ཕྱིར་སྲང་ལམ་དུ་ལོག ངས་ཨ་ལི་ལ་ཨ་ཕ་གར་ཡོད་མ་དྲིས། ངས་
ད་རུང་ཁོ་མཐོང་མི་འདོད། ངའི་སེམས་ནས་ཡོད་ཚད་ལ་གྲ་སྒྲིག་བྱས་ཟིན་ཡོད། ཐོག་མར་
ངས་རྣམ་པར་རྒྱལ་བའི་རྒྱལ་མཚན་སྔོན་པོ་དེ་འཕྱར་ནས་ཕྱིར་ལོག་ཡོང་དགོས། དཔའ་
བོ་ཞིག་དང་འདྲ་བར། ཁྲག་གིས་དམར་པོར་འཚོས་པའི་ལག་ཟུང་གིས་དེ་བྱས་ཀྱི་རྟིང་མ་
བླངས་ཏེ་ཕྱིར་ལོག་ཡོང་དགོས། ང་ལ་བསུ་མའི་ཁྲོམ་ཚོགས་དམར་ནག་དང་འདྲེན་བྱེད་
ཁྲི་སྟོང་གི་ཡིད་སྨོན་དགོས། རའོ་སེ་ཏན་དང་སའོ་ལ་བྷོ་གཉིས་ཀྱིས་ཕན་ཚུན་མིག་ཧྲུག་
གེར་བལྟས་ཏེ་ཡོད། མཚམས་འདིར་མི་སྨྲའི་ངག་གིས་ཡོད་ཚད་སྨྲས་ཏེ་ཡོད། དེའི་འཕྲོར།
འཐབ་མོ་པ་རྒན་པ་དེ་འཐབ་མོ་པ་ལོ་གཞོན་དེའི་འཁྲིས་སུ་ཕྱིན་ནས་སྐེ་ལ་འཁྱུད། དེའི་
དཔའ་མཛངས་རྟུལ་ཕོད་ཡོངས་སུ་ཁས་བླངས། དེ་ནས་བདེན་པ་ར་འཕྲོད། ཐར་བ་ནི་ཐོབ།
ཉེས་བྱས་ནི་སངས། དེའི་འཕྲོ་ནས་ཅི་ཞིག་ཡིན་ནམ། གསལ་བོར་བཤད་ན་དེའི་
འཕྲོར་ཡོད་པ་ནམ་ཡང་གི་བདེ་སྐྱིད་ཡིན་པ་ཅི་ལ་བསྙོན། དེ་མིན་ད་དུང་གཞན་ཅི་ཞིག་
ཡིན་སྲིད་དམ།
པ་ཙི་ཨ་ཁེ་བྷ་ཧན་གྲོང་ཁུལ་ལ་དེ་འདྲའི་སྲང་ལམ་མང་པོ་མེད། ཤོ་གདན་གྱི་རེའུ་
མིག་ཇི་བཞིན་ཕན་ཚུན་དྲང་ཟུར་དུ་གྲུབ་ཅིང་འཕྲེད་གཞུང་བསྣོལ་ཏེ་ཡོད། སྐབས་དེར།
གྲོང་ཁུལ་འདི་ནི་གྲོང་གསར་ཁུལ་ཡིན་ལ་སྐྱེ་སྟོབས་དང་བཅས་དར་སྒང་ན་ཡོད། འགྲུབ་
ཡོད་པའི་གཞིས་ཁུལ་དག དབྱིན་ཁྲུ་བརྒྱད་ཀྱི་མཐོ་ཚད་ཡོད་པའི་ར་སྐོར་གྱིས་བསྐོར་
ཞིང་། དེ་དག་རེ་རེའི་བར་དག་ན་ས་སྟོང་དང་ད་རུང་འགྲུབ་མེད་པའི་ཁང་པ་གང་མང་
ཡོད། ང་སྲང་ལམ་རེ་རེར་བརྒྱུགས་སོང་སྟེ་ཧཱ་སན་བཙལ། ག་ས་གར་མཐོང་ཐུབ་པ་ནི་
ཁོམ་ལོང་མེད་པར་ལྟེབ་ཁྲིའུ་སྡུད་པའི་མི་རྣམས་རེད། ཉིན་གཅིག་གི་དགའ་རྩེད་རྫོགས་
རྗེས་ཁོ་ཚོས་ཟས་རིགས་ཀྱི་ལྷག་འཕྲོ་དང་སྣོད་ཆས་ལ་སྡུད་གསོག་བྱེད་ཀྱིན་འདུག ད་
དུང་ཁང་ཀླད་དུ་བསྡད་ཡོད་པ་འགའ་རེས་སྐད་བཏང་ནས་ང་ལ་རྟེན་འབྲེལ་ཞུས།
ངེད་ཚང་གི་ལྷོ་ངོས་སྲང་ལམ་བཞི་པ་ནས་ང་ཨོ་རྨར་དང་ཕྲད། ཁོའི་ཨ་ཕ་ནི་བཟོ་
སྐྲུན་པ་ཞིག་རེད་ལ་ངའི་ཨ་ཕའི་གྲོགས་པོའང་ཡིན། ཨོ་རྨར་གྱིས་གཅུང་པོ་དང་ལྷན་དུ་
རང་ཚང་གི་སྒོ་འགྲམ་གསིང་ངོགས་ན་རྐང་གྲུག་རྩེད་ཀྱིན་འདུག ཁོ་ནི་ཅུང་ཡ་རབས་
ཤིག་ཡིན། ངེད་གཉིས་ལོ་རིམ་བཞི་པའི་སློབ་གྲོགས་ཀྱང་ཡིན། ཐེངས་ཤིག་ཁོས་ང་ལ་
ལྕགས་སྨྱུག་ཅིག་བྱིན་མྱོང་། སྣག་ཁུ་ཡར་འཇིབ་ཐུབ་པ་དེའི་རིགས་རེད། ཁོས “གོ་ཚོད་
ཡིན་ན་ཁྱོད་རྒྱལ་སོང་ཟེར། ཨ་མེར། རྟེན་འབྲེལ་ཞུ” ཟེར།
“བཀའ་དྲིན་ཆེ། ཁྱོད་ཀྱིས་ཧཱ་སན་མཐོང་སོང་ངམ།
“ ཁྱོད་ཀྱི་ཧ་ཙ་ར། ”
ངས་མགོ་བོ་ལྡེམ་ཙམ་བྱས།
ཨོ་རྨར་གྱིས་རྐང་གྲུག་མགོ་བོས་བརྡུངས་ཏེ་གཅུང་པོར་སྤྲད་ནས། “ངས་གོ་ཚོད་
ཡིན་ན་ཁོ་ཤོག་བྱ་མདའ་མཁན་ངར་བ་ཞིག་རེད་ཟེར།” ཁོའི་གཅུང་པོས་རྐང་གྲུག་ཕྱིར་
བརྡུངས་ཡོང་། ཨོ་རྨར་གྱིས་རྐང་གྲུག་ལག་པས་བཟུང་སྟེ་ཡར་མར་རྡེབ་ཀྱིན། “འོན་ཀྱང་
ང་མཚར་བ་ནི་ཁོས་ཇི་ལྟར་བྱས་ནས་ཤོག་བྱའི་རྗེས་ཆོད་པ་རེད། ངས་བཤད་འདོད་པ་ནི།
ཁོས་མིག་དེ་འདྲའི་ཆུང་ཆུང་ཞིག ཅིའི་ཕྱིར་དངོས་པོ་ཅི་ཡང་མཐོང་ཐུབ་པ་རེད” ཟེར།
ཁོས་གཅུང་པོས་ཧ་ཧ་ཞེས་གད་མོ་བགད། དེའི་འཕྲོར་ཡང་རྐང་གྲུག་ཁོའི་ལག་ནས་
བླངས་སོང་། དེར་ཁོས་ཁ་ཡ་མ་བྱས།
“ཁྱོད་ཀྱིས་ཁོ་མཐོང་བྱུང་ངམ།
ཨོ་རྨར་གྱིས་མཐེ་བོང་ཀེར་ཏེ་ཕྲག་ཁིས་ནས་ལྷོ་ངོས་ཀྱི་རྒྱབ་ཕྱོགས་སྟོན་གྱིན། “ད་
སྔོན་ངས་ཁོ་ཁྲོམ་རའི་ཕྱོགས་སུ་བརྒྱུགས་སོང་བ་མཐོང” ཟེར།
“བཀའ་དྲིན་ཆེ།” ང་རེམ་པོར་ཕར་ལ་བརྒྱུགས་སོང་།
ང་ཁྲོམ་རའི་ཕྱོགས་དེར་སླེབ་དུས་ཉི་མ་དམར་ཐག་འཆད་ལ་ཉེ། ཁ་དོག་གློ་དམར་
དང་རྒྱ་སྨུག་སུ་ཆགས་པའི་མཚམས་སྤྲིན་གྱིས་བར་སྣང་སྤྲས་ཏེ་ཡོད། ད་རུང་སྲང་ལམ་
འགའ་ཕར་ལ་ཕྱིན་ན་ཧ་ཇི“ཡ་ཧོ་དབྱི་སི་ལན་ཆོས་ཁང་རེད། གྲྭ་པ་ཚོས་སྐད་ཕྱུང་སྟེ་
འབོད་སྐད་སྒྲོག་གིན། དད་ལྡན་ཚོར་བལ་ཕྱར་ས་རུ་ཐིང་ལ་ནུབ་ཕྱོགས་སུ་གུས་ཕྱག་
ཚོལ་ཅིག རྩེ་གཅིག་གསོལ་བ་ཐོབས་ཤིག་ཅེས་སྐུལ། ཉིན་རེའི་ཐེངས་མ་ལྔ་ཡི་གསོལ་
འདེབས་ཧཱ་སན་གྱིས་ཀྱང་གཏན་ནས་མི་ཆག ང་ཚོ་རྩེད་མོ་རྩེས་ཏེ་ཡོད་རུང་ཁོས་འགྲོ་ཡི་
ཡིན་ཞེས་ར་སྐོར་ནང་བརྒྱུགས་སོང་སྟེ། ཁྲོན་པ་ལས་ཆུ་ལྕགས་ཟེའུ་གང་བླངས་ཏེ་གཙང་
འཁྲུད་བརྒྱབ་རྗེས་སྤྱིལ་བུའི་ནང་ནག་ཚུབ་སེར་འཛུལ་འགྲོ། སྐར་མ་འགའི་འཕྲོར་ཁོས་
གདོང་ལ་འཛུམ་ཆུང་བཟུང་ནས་སྒོར་འབུད། ཡར་ལྟ་མར་ལྟ་ཞིག་བྱས་རྗེས་ང་གྱང་ཁའམ་
སྡོང་བོའི་ཡལ་གའི་སྟེང་བསྡད་ཡོད་པ་མཐོང་ཡོང་། འོན་ཀྱང་ཁོས་དོ་ནུབ་གསོལ་འདེབས་
འཆག་སྲིད། དེའི་ལེ་ཁག་ངའི་སྟེང་ན་ཡོད།
ཅུང་ཙམ་ནས་ཁྲོམ་ར་སྟོངས་སོང་། ཁེ་པ་ཚོས་ཚོང་སྒོ་གཏན་ཚར། འདམ་རྫབ་ཅིག་
བརྒྱུད་དེ་ང་མུ་མཐུད་སྔུན་ལ་བརྒྱུགས། གཞོགས་གཉིས་ནི་གྲལ་དུ་བསྟར་ཞིང་འཚང་ག་
ཤིག་ཤིག་གི་ཚོང་ཁང་རེད། གནས་དེར་མི་རྣམས་ཀྱིས་ཁྲག་ཆུ་ཤར་ཤར་བཞུར་བའི་ཚོང་
ཁང་གི་སྒོ་ཁ་ནས་ད་སོ་མ་བསད་པའི་རི་བྱའི་ཤ་འཚོང་ལ། ཡང་དེའི་འཁྲིས་ཀྱི་ཚོང་ཁང་
གིས་གློག་རྡུལ་རྩིས་ཆས་འཚོང་བར་བྱེད། ཏན་ཏན་དེ་ལྟར་དོ་མཉམ་པ་ཞིག་ཡིན། ངས་
མི་ཚོགས་འཁྲུག་པོའི་ཁྲོད་ནས་འགྲོ་ལམ་འཚོལ་གྱིན་སྔུན་དུ་བསྐྱོད། གོམ་ཁ་ཁྱར་ཁྱོར་སྤོ་
བའི་མུ་ཏོ་པས་ལུས་སྟེང་དུ་རས་ཧྲལ་ཐོག་རྩེག་ཡང་རྩེག་གིས་གྱོན་འདུག ཁེ་ཆུང་ཚོང་
གཉེར་པས་ཕྲག་ལ་བལ་ཕྱར་ཤོག་སྒྲིལ་གཟར་ཏེ་འགྲོ། རས་ཡུག་དང་ཤ་གསར་འཚོང་
མཁན་ཤན་པ་ཚོས་ཚོང་སྒོ་གཏན་བྱུང་། ངས་ད་དུང་ཧཱ་སན་གྱི་རྐང་རྗེས་ཙམ་མ་རྙེད།
ཤིང་ཏོག་སྐམ་པོའི་ཐང་ཁྲོམ་སྔུན་ནས་ངས་གོམ་མཚམས་བཞག མགོ་རས་སྔོན་པོ་
བཅིངས་པའི་ཁེ་པ་བགྲེས་སོང་ཞིག་གིས་ཐང་འབྲུ་དང་རྒུན་སྐམ་གྱི་དོ་བོ་བོང་བུའི་རྒྱབ་
ཏུ་འགེལ་གྱིན་འདུག ངས་ཁོར་ཧཱ་སན་གྱི་ཚུགས་ཀ་ཆ་བྱད་ཞིབ་བརྗོད་བྱས།
ལག་ནང་གི་ལས་ཀ་བཞག་སྟེ་ང་ལ་ཡུན་རིང་བལྟས་རྗེས་ཁོས། “ངས་ཁོ་མཐོང་ཡོད་
ཀྱང་སྲིད" ཟེར།
“ཁོ་ཁ་ཕྱོགས་གང་ལ་ཕྱིན་སོང་།”
ཁོས་ཡང་བསྐྱར་ངའི་མགོ་ནས་མཇུག་བར་གཟབ་ལྟ་བྱེད་ཞོར། “ཁྱོད་ལྟ་བུའི་བྱིས་པ་
ཞིག་གིས་དུས་ཚོད་འདི་ཙམ་ལ་ཧ་ཙ་ར་ཞིག་བཙལ་ནས་ཅི་བྱེད” ཟེར། ཁོས་ཡིད་སྨོན་གྱི་
མིག་མདངས་ཀྱིས་ངའི་ཀོ་ལྭ་དང་། དེ་བཞིན་གླང་རྫིའི་དོར་མ་ལ་བལྟས། ཨ་ཧྥུ་ཧན་ནས་
ཉིས་ལག་མ་བརྒྱུད་པའི་ཨ་རིའི་དངོས་ཆས་ཚང་མ་རྒྱུ་ནོམ་གྱི་མཚོན་རྟགས་སུ་བརྩི།
“ངས་ཁོ་བཙལ་ཏེ་རྙེད་དགོས་ཡོད། སྐུ་ངོ་།”
“ཁོ་ནི་ཁྱོད་ཀྱི་ཅི་ཞིག་ཡིན།” ཁོས་དེ་ལྟར་འདྲི་དོན་ངས་མི་ཤེས། གང་ལྟར་ངས་
ངང་རིང་མ་བསྒོམ་ན་ཁོའི་ཁ་ནས་ཚིག་ཙམ་ལོན་མི་སྲིད།
“ཁོ་ནི་ངེད་ཚང་གི་གཡོག་པོའི་བུ་ཡིན།”
བགྲེས་པོས་སྨིན་མ་དཀར་པོ་དེ་གཟེངས་ཙམ་བྱས་ནས། “དེ་འདྲ་ཨེ་རེད། ཧ་ཙ་ར་
ལས་ཅན་རེད་ཡ། འདི་འདྲའི་ཤ་ཚ་མཁན་གྱི་བདག་པོ་ཞིག་འདུག ཁོའི་ཕ་རྒན་གྱིས་ཁྱོད་
ཀྱི་མདུན་དུ་པུས་མོ་སར་བཙུགས་ཏེ། མིག་གི་གཟི་མས་ཁྱོད་ཀྱི་འཇུར་རྟའི་སྒང་གི་ས་
རྡུལ་འཕྱག་ན་རེད་ཡ” ཟེར།
“དོན་དམ་ཁྱོད་ཀྱིས་ང་ལ་བཤད་རྒྱུ་ཡིན་ནམ་མིན།
ཁོས་ལག་པ་ཡ་གཅིག་བོང་བུའི་རྒྱབ་ཏུ་བཞག་ཅིང་། ལག་པ་ཡ་གཅིག་གིས་ལྷོ་
ཕྱོགས་བསྟན་ཏེ་ཅི་མི་སྙམ་པའི་ངང་། “ངས་བསམས་ན་ཁྱོད་ཀྱིས་བཤད་པའི་བུ་དེ་
ཕྱོགས་ཀན་སར་བརྒྱུགས་སོང་བ་ངས་མཐོང་བྱུང་། ཁོའི་ལག་ཏུ་ཤོག་བྱ་ཞིག་བཟུང་འདུག
ཤོག་བྱ་སྔོན་པོ་ཞིག” ཟེར།
“ངོ་མ་ཟེར་རམ།” ང་དགའ་སྟེ་ངག་ནས་དེ་ལྟར་ཐལ། ཁྱོད་ཀྱི་ཕྱིར་དུ་ལན་གྲངས་
ཁྲི་མ་འབུམ་ཡང་རུང་། ཁོས་ང་ལ་འདི་ལྟར་དམ་བཅའ་ཕུལ་མྱོང་། ཨ་བུ་ངར་པོ། ཧཱ་སན།
བུ་ངར་པོ། ཡིད་ཆེས་གནང་ཆོག་པའི་ཧྭ་སན། ཁོ་ནི་ཕོ་རབ་ཚིག་ཐོག་རེད། ང་ལ་ཤོག་བྱ་
དེ་བཟུང་འདུག
“འོ། དེ་མིན། ཧ་ལམ་སྐབས་འདིར་དེ་ཚོས་ཁོ་ཟིན་ཡོད་ཚོད།” བགྲེས་པོ་དེས་དེ་
ལྟར་ཆ་བེ་ཆོ་བེའི་ངང་ལབ་ཀྱིན་སྒམ་གཞན་པ་དེ་བོང་བུའི་རྒྱབ་ལ་བཀལ།
“སུ་ཚོ།”
“བུ་གཞན་པ་འགའ།” ཁོས་དལ་བྲེལ་མེད་པའི་ངང་། “དེ་ཚོའི་གྱོན་པ་དང་ཆ་
ལུགས་ཁྱོད་དང་འདྲ་བར་འདུག” ཅེས་མིག་ཡར་ལ་བཏེགས་ཏེ་གནམ་ལ་ལྟ་ཙམ་བྱས་
ནས། “ལམ་ཕྱེས་དང་། ཁྱོད་ཀྱིས་ངའི་གསོལ་འདེབས་ཀྱི་དུས་ཚོད་བགོར་རྒྱུ་རེད” ཟེར།
འོན་ཀྱང་། སྐབས་དེར་ང་སྲང་ཤུར་དེའི་ཕྱོགས་སུ་འཕུར་མ་མཆོང་གིས་རྒྱུག་གིན་ཡོད།
ཡུད་ཙམ་རིང་། ངལ་བ་འབྲས་མེད་ངང་ང་ཁྲོམ་རའི་ནང་འགྲོ་བཞིན་འདུག ཡང་ན་
བགྲེས་པོ་དེའི་མིག་ཤེས་འཕྲུལ་སོང་བ་མིན་འགྲོ། འོན་ཀྱང་ཁོས་ཤོག་བྱ་སྔོན་པོ་དེ་མཐོང་
འདུག ཤོག་བྱ་དེ་རང་གིས་དངོས་སུ་ལག་ཏུ་བཟུང་ནས་རྒྱལ་ཁའི་ངང་ཡུལ་ལ་ལོག་དགོས་
པ་དྲན་ཏེ། ངའི་རིག་པ་སླར་ཡང་སོར་ཆུད་དེ་མགོ་བོ་ཀྲོག་ཀྲོག་སྲང་ཤུར་རེ་རེ་དང་ཚོང་ཁང་
རེ་རེར་འཛུལ་ཏེ་ཧཱ་སན་བཙལ། འོན་ཀྱང་ཧཱ་སན་གྱི་གྲིབ་མ་ཙམ་ཡང་མི་མཐོང་།
ས་རུབ་པར་སེམས་ཁྲལ་བྱེད་ཀྱིན་འགྲོ་བའི་སྒང་ལ། མདུན་ཕྱོགས་ནས་སྒྲ་རྩུབ་པོ་
ཞིག་གྲག་ཡོང་། སྐབས་དེར་ང་ཁ་ཁུ་སིམ་ཞིང་འཇིམ་མྱག་ཤིག་ཤིག་གི་སྲང་ཤུར་ཞིག་ཏུ་
སླེབས་བྱུང་། ཁྲོམ་ར་ནི་གཞུང་ལམ་ཞིག་གིས་སྟོད་སྨད་གཉིས་སུ་བགོས་ཤིང་། སྲང་ཤུར་
དེ་ཁྲོམ་རའི་ཟད་སྣེ་ན་འདུག་ལ། དྲང་ཟུར་གྱི་དབྱིབས་ཀྱིས་གཞོགས་གཉིས་སུ་བརྐྱངས་
ཡོད། འཁོར་ལོའི་རྗེས་ཤུལ་འཁྲུགས་པའི་སྲང་ཤུར་དེ་འདེད་ཀྱིན་ང་ད་སྔོན་གྱི་སྐད་སྒྲ་དེའི་
ཕྱོགས་སུ་མུ་མཐུད་དུ་བསྐྱོད། རྐང་ལྷམ་གྱིས་འདམ་འབག་ནང་ཅབ་སྒྲ་སྒྲོག ངས་འབྱིན་
པའི་མཁའ་དབུགས་དག་རླངས་པ་སྐྱ་པོར་གྱུར། བར་སྟོང་དོག་པའི་སྲང་ཤུར་དེ་མཚམས་
འདི་ནས་ཆབ་རོམ་བརྒྱབ་ཟིན་པའི་རྐ་ཆུ་ཞིག་དང་གཤིབ་སྟེ་མངོན། དཔྱིད་ཀ་ཡིན་ཚེ་
འདི་རུ་ཆུ་ཕྲན་ཤག་ཤག་རྒྱུག སྲང་ཤུར་གྱི་གཞོགས་གཅིག་ཕྲེང་དུ་བསྟར་བའི་ཤུག་སྡོང་
རེད་ལ། ཁ་བའི་ལྗིད་ཀྱིས་མནན་ཡོད་པའི་ཡལ་འདབ་རེ་རེ་ས་ཁང་ཀླད་ལེབ་དང་སྲང་
ཤུར་དག་སྣོལ་རྡེབ་སྒོས་ཡོད་སའི་བར་བར་ན་ཐར་ཐོར་དུ་མངོན། དོན་དུ་ཁང་པ་དེ་དག་
རྩྭ་སྤྱིལ་ལས་ཡག་རྒྱུ་ཆེར་མེད།
ངས་ཡང་བསྐྱར་སྒྲ་དེ་ཐོས་བྱུང་། ད་ཐེངས་སྔོན་མ་ལས་གསལ། སྲང་ཤུར་ཞིག་ལས་
མཆེད་ཡོང་བ་རེད། ང་འཇབ་ཀྱིན་སྲང་མདོ་དེར་ཕྱིན། དབུགས་ཁོག་ལ་མནན་ཏེ་རྩིག་
ཟུར་ནས་ནང་དུ་ལྐོག་ལྟ་བྱས།
སྲང་ཤུར་དེ་ནི་ཕུ་རུབ་མདོ་གཡེལ་ཞིག་རེད། ཁུ་ཚུར་དམ་དུ་བཅིངས་ཤིང་རྐང་པ་
གཉིས་ཅུང་ཞིག་བགྲད་དེ་འགོག་རྒོལ་གྱི་བཟོ་ལྟ་དང་བཅས། ཧཱ་སན་སྲང་ཤུར་དེའི་ཡར་
སྦུག་ན་མར་འཁོར་ཏེ་ཡོད། ཁོའི་རྒྱབ་ལོགས་ནི་རས་ཧྲལ་དང་རྫ་ཆག་སྤུང་གསོག་ཅིག་
རེད་ལ་སྟེང་དུ་ཤོག་བྱ་སྔོན་པོ་དེ་གཟར་འདུག དེ་ནི་ངས་རང་གི་ཨ་ཕའི་སེམས་ཀྱི་སྒོ་མོ་
འབྱེད་སྤྱད་ལྡེ་མིག་མ་རེད་གྲང་།
ཧཱ་སན་གྱི་འགྲོ་ལམ་གཅོད་མཁན་ནི་བུ་གསུམ་རེད། ཁོ་ཚོ་ནི་ཏ་ཝོ་རྡིས་སྲིད་འགྱུར་
བསླངས་པའི་ཕྱི་ཉིན་རི་ཞོལ་དེ་གར་ངེད་གཉིས་ཕྲད་ཅིང་། མཐར་ཧཱ་སན་གྱིས་ལྡེམ་གཞུ་
བཀང་སྟེ་ཕྱིར་བསྐྲད་སོང་བ་དེ་གསུམ་ག་རེད། བཱ་ལེ་དང་ཁཱ་མོ་གཞོགས་གཉིས་དང་ཨ་
སེབ་དཀྱིལ་དུ་ལངས་འདུག ངའི་ཚོར་སྣང་དུ་རང་གི་ལུས་པོ་འཁུམས་ཀྱིན་འདུག སྒལ་
གཞུང་འཁྱག་སིབ་སིབ་བྱུང་། རང་སྣང་མཐོ་ཞིང་དལ་བྲེལ་མེད་པའི་ངང་ཨ་སེབ་ཀྱིས་
ལྕགས་རྫོག་དེ་ལག་མགོར་གྱོན་བཞིན་འདུག གཞན་གཉིས་ལ་སྔངས་འཚབ་སྐྱེས་ཏེ་རྐང་
པ་ས་ངོས་ནས་སྣུར་གྱིན་ཨ་སེབ་ལ་ལྟ་ཙམ། ཡང་ཧཱ་སན་ལ་ལྟ་ཙམ་བྱེད། ཕར་བལྟས་ན་ཁོ་
ཚོས་གཅན་གཟན་ཞིག་རྙི་རུ་བཅུག་ཡོད་རུང་། ཨ་སེབ་ཀྱིས་མ་གཏོགས་དེ་ཆམ་ལ་དབབ་
མི་ཐུབ་པ་དང་འདྲ།
“ཁྱོད་ཀྱིས་ལྡེམ་གཞུ་བཟུང་མེད་དམ། ཧ་ཙ་ར།” ལྕགས་ཀྱི་རྫོག་མགོ་དེས་ཁྱད་
ཆོས་རྒྱག་གིན་ཨ་སེབ་ཀྱིས། “དེའི་ཉིན་པར་ཁྱོད་ཀྱིས་ང་ལ་ག་རེ་ལབ་སོང་ངམ། ‘ཁོ་
ཚོས་ཁྱོད་ལ་ཨ་སེབ་མིག་གཅིག་ཅེས་འབོད་སྲིད།’ རེད། ཡག་བྱུང་། ཨ་སེབ་མིག་གཅིག
ཁ་བདེ་རེད། ངོ་མ་ཁ་བདེ་རེད། ཡང་བསྐྱར་ཐེངས་གཅིག་ལོབ་དང་། སྐབས་དེར་དགྲ་བོའི་
ལག་ན་མདེའུ་སྤྲད་ཟིན་པའི་མེ་མདའ་ཡོད་པས། ངས་སྐབས་བསྟུན་མི་བྱ་ཐུ་མེད་བྱུང་།
ཁྱོད་ཀྱིས་བལྟས་ན་དེ་འདྲ་ཞིག་ཨེ་རེད” ཟེར།
ངའི་ཚོར་སྣང་ཞིག་ལ་རང་གི་དབུགས་སུབ་ཉེན་འདུག དེར་ངས་ག་ལེར། ཁ་ཁུ་
སིམ་པོར་དབུགས་འབྱིན་རྔུབ་བྱེད་ཀྱིན་བསྡད། ལུས་པོ་ཡོངས་སུ་སྦྲིད་པར་གྱུར། ངས་དེ་
ཚོ་ང་དང་ལྷན་དུ་ནར་སོན་པའི་བུ་དེའི་གན་དུ་བཅར་སོང་བ་མཐོང་། རང་ལ་དྲན་འཛིན་
ཡོད་པ་ནས་ཁོའི་ཡ་མཆུའི་རྨ་ཤོ་བློ་ངོར་ཡོད་པའི་བུ་དེའི་འཁྲིས་སུ་བཅར་སོང་བ་མཐོང་།
“འོན་ཀྱང་དེ་རིང་ཁྱོད་ལ་ལམ་ལྷོངས་བྱུང་སོང་། ཧ་ཙ་ར།” ཨ་སེབ་ཀྱིས་དེ་ལྟར་
ཟེར། རྒྱབ་ང་ལ་བསྟན་ཏེ་ཡོད་རུང་ཁོའི་གདོང་གི་གཡེམ་འཛུམ་ངའི་མིག་ལམ་དུ་འཆར་
ཐུབ། དེར་མཐུད་ཁོས “དེ་རིང་ངའི་སེམས་ཁམས་སྐྱིད་པོར་ཡོད། ཁྱོད་གུ་ཡངས་ལ་བཏང་
ཆོག ཕོ་སར་ཚོ་ཁྱོད་ཚོས་ཤོད་དང་། དེ་འདྲ་ཨེ་རེད” ཟེར།
“བློ་དཀྱེལ་ཡངས་རྒྱུ་ཐལ་སོང་།” ཁཱ་མོས་འུར་བརྒྱབ། “ནང་སྒོས་སུ་ཁོས་ཉིན་
དེར་ང་ཚོའི་སྟེང་ལ་དེ་འདྲའི་གདུག་རྩུབ་དང་ཚུལ་མིན་བྱས་པ་རེད།” ཁོས་ཨ་སེབ་ལ་
ལད་ཟློས་བྱས་པ་ཡིན་རུང་སྐད་འདར་གྱིན་འདུག དེ་ལས་ཁོ་སྐྲག་ཡུལ་ཧཱ་སན་མིན་པ་
ཤེས་ཐུབ། མིན་ཐག་ཆོད་རེད། ཁོ་སྐྲག་དོན་ནི་ཁོས་ཨ་སེབ་ཀྱི་ཁོག་ལ་ཅི་ཞིག་དྲན་གྱིན་
ཡོད་པ་མ་ཤེས་པས་རེད།
ཨ་སེབ་ཀྱིས་ཕྱིར་ཁྱེད་ཅེས་པའི་ལག་བརྡ་ཞིག་བཏང་སྟེ། “ངས་ཁྱོད་གུ་ཡངས་ལ་
བཏང་ཆོག ཏན་ཏན་འདི་འདྲ་རང་རེད” ཟེར་ཞིང་། ཡང་སྐད་མགོ་ཇེ་དམར་བཏང་སྟེ།
“དེ་ལྟ་མོད་ཀྱི། ས་སྟེང་འདིར་རིན་དོད་མི་དགོས་པ་ཞིག་ལར་ནས་ཡོད་པ་མ་རེད། ངའི་
གུ་ཡངས་ལའང་གསབ་སྐྱིན་ཕྲན་བུ་ཞིག་དགོས་ངེས་རེད” ཟེར།
“དེ་རྒྱུ་འབྲས་རེད།” ཁཱ་མོའི་སྐད་རེད།
“རིན་དོད་མི་དགོས་པ་ཞིག་ཡོད་པ་མ་རེད།” བཱ་ལེས་ཀྱང་ལད་ཟློས་ཀྱི་སྐད་ཆ་
ཚིག་གཅིག་བསྣན་བྱུང་།
“ཁྱོད་ནི་དངོས་གནས་ཀླུང་རྟ་ཅན་གྱི་ཧ་ཙ་ར་ཞིག་རེད།” ཨ་སེབ་ཧཱ་སན་གྱི་གན་
དུ་གོམ་པ་གང་སྤོས། “དེའི་རྒྱུ་མཚན་བཤད་ན། ཁྱོད་ཀྱིས་དེ་རིང་མྱང་དགོས་པའི་སྡུག་
བསྔལ་ཡོད་ཚད་པོ་ཤོག་བྱ་སྔོན་པོ་ཞིག་གི་ཕྱིར་རེད། དེ་ནི་ཧ་ཅང་འདྲ་མཉམ་གྱི་ཚོང་ཁེ་
ཞིག་མ་རེད་དམ། གསར་བུ་ཚོ། དེ་འདྲ་ཨེ་རེད།”
“འདྲ་མཉམ་ཞིག་གིས་ག་ལ་ཚད།” ཁཱ་མོས་དེ་ལྟར་སྨྲས།
ང་ལངས་ཡོད་ས་ནས་བལྟས་ན་ཡང་། ཧཱ་སན་གྱི་མིག་ནང་དུ་འཁོར་བའི་སྐྲག་སྣང་
མཐོང་ཐུབ། འོན་ཀྱང་ཁོས་མགོ་བོ་འཕྲེད་དུ་གཡུག་གིན། “ཨ་མེར་སྐུ་ངོ་ཆུང་བར་སྐོར་
སྐྱོར་ཤོག་བྱ་འགྲན་སྡུར་ཁྲོད་ཨང་ཀི་དང་པོའི་རྒྱལ་ཁ་ཐོབ་པ་རེད། ཁོའི་ཚབ་ཏུ་ང་ཤོག་བྱ
འདིའི་ར་མདར་བརྒྱུགས་པ་ཡིན། མ་ཟད་ངས་རང་གི་ནུས་པར་བརྟེན་ཏེ་ཤོག་བྱ་འདི་ཟིན་
སོང་། ཤོག་བྱ་འདི་ཁོའི་རེད” ཟེར།
“སྒོ་ཁྱི་ལྟར་བདག་པོར་བསམ་པ་རྣམ་དག་འཛིན་མཁན་ཧ་ཙ་ར།” ཨ་སེབ་ཀྱི་
སྐད་རེད།
ངག་འདར་གྱིན་ཁཱ་མོས་སྔངས་འཚབ་འདྲེས་མའི་དགོད་སྒྲ་ཞིག་བརྒྱབ།
“འོན་ཀྱང་ཁྱོད་ཀྱིས་ཁོའི་ཕྱིར་དུ་ཡོད་ཚད་བློས་གཏོང་དུས། ཁྱོད་ཀྱིས་བསམ་བློ་
བཏང་ཨེ་མྱོང་། ཁོས་ཁྱོད་ཀྱི་ཕྱིར་དེ་ལྟར་ནུས་སམ། ཁྱོད་ཀྱིས་ཚོར་མ་བྱུང་ངམ། ཅིའི་ཕྱིར་
མགྲོན་དུ་ཡོང་བའི་བྱིས་པ་ཚོ་དང་ལྷན་དུ་རྩེ་དུས། ཁོས་གཏན་ནས་ཁྱོད་མི་འབོད་ལ།
མགྲོན་པོ་ཚོ་ཕྱིར་ལོག་ཚེ་ད་གཟོད་ཁྱོད་ལ་ཁ་ཡ་བྱེད་པ་རེད། མི་ཤེས་ན་དེའི་རྒྱུ་མཚན་ངས་
ཁྱོད་ལ་བཤད་ཆོག ཧ་ཙ་ར། ཁོར་མཚོན་ན་ཁྱོད་ནི་ཅི་ཡང་མ་རེད། ཁྱི་གུའམ་ཞི་ལ་ལྟ་བུའི་
དབྲེ་བཙོག་གི་གསོས་ཕྲུག་ཙམ་རེད། ཁམས་དྭངས་པོ་ཡོད་དུས་ཁོས་ཁྱོད་རྩེད་སྤྱད་བྱེད་རྒྱུ་
རེད། མ་དགའ་ཚེ་ཁོས་ཁྱོད་ལ་རྡོག་ཐོ་གཞུས་ཏེ་ཕར་བསྐྲད་རྒྱུ་རེད། དེ་ཙམ་རང་རེད། ཧ་ཙ་
ར། ད་རང་མགོ་རང་གིས་མ་གཡོགས། རང་ཉིད་རིན་ཐང་ཅན་ཞིག་ཏུ་མ་བརྩི།”
“ཨ་མེར་ངེད་གཉིས་གྲོགས་པོ་ཡིན།” ཧཱ་སན་གྱི་གདོང་པ་དམར་པོར་གྱུར་སོང་།
“གྲོགས་པོ་ཟེར་རམ།” ཨ་སེབ་ཀྱིས་འཕྱ་དགོད་ཅིག་བརྒྱབ། “སྙིང་རྗེ་བའི་གླེན་ཕྲུག་
ཁྱོད། ནམ་ཉི་མ་ཞིག་ལ་ཁྱོད་འཕྲུལ་སྣང་འདི་ལས་སད་དེ་ཁོ་ནི་ཅི་འདྲའི་གྲོགས་པོ་བཟང་པོ་
ཞིག་ཡིན་པ་ཤེས་སྲིད། ཉོན་དང་། ད་དེ་ཙམ་གྱིས་ཆོག་པར་གྱིས། ཤོག་བྱ་ང་ཚོར་སྤྲོད།”
ཧཱ་སན་མར་བསྒུར་ཏེ་ཐང་ནས་རྡོ་བ་ཞིག་ཡར་བསྒྲུགས།
ཨ་སེབ་ཧད་དེ་སོང་ཞིང་གོམ་པ་གང་ཕྱིར་བཀྱེད་ནས། “འདི་མཐའ་མཇུག་གི་གོ་
སྐབས་རེད། ཧ་ཙ་ར” ཟེར།
དེའི་ལན་དུ་ཧཱ་སན་གྱིས་རྡོ་བ་བཟུང་བའི་ལག་པ་མཐོ་རུ་བཏེགས་བྱུང་།
“ཁྱོད་ཀྱིས་ཅི་ཞིག་བྱེད་འདོད” ཅེས་ཨ་སེབ་ཀྱིས་ཕྱི་ལྭའི་སྒྲོག་གུ་བརྟོལ་ཏེ་ཕུད་
རྗེས་ག་ལེ་གུ་ལེར་བལྟབས་ནས་གྱང་རྩར་བཞག
ངས་ཁ་གདངས་ཏེ་ཧ་ལམ་སྐད་བརྒྱབ་བྱུང་། གལ་སྲིད་ངས་སྐད་བརྒྱབ་པ་ཡིན་ན།
ངའི་མ་འོངས་པའི་ལོ་ཟླའི་རྣམ་པ་རྦད་དེ་བསྒྱུར་འགྲོ་བ་རེད། འོན་ཀྱང་ངས་དེ་ལྟར་མ་
ནུས། ངས་ཏན་ཏན་བལྟས་ཏེ་བསྡད། ངའི་ལུས་པོ་ཡོངས་སུ་སྦྲིད་པར་གྱུར།
ཨ་སེབ་ཀྱིས་ལག་པ་གཡུགས་ཙམ་བྱས། རོགས་པ་གཉིས་ཕྱིར་བཀྱེད། ཁོ་ཚོ་ཟླུམ་
གོར་ཕྱེད་ཀའི་དབྱིབས་ཀྱིས་ལངས་ཏེ་ཧཱ་སན་སྲང་ཤུར་དེའི་ཕུ་ལ་བཀག
ཨ་སེབ་ཀྱིས། “ངའི་བློ་ཁ་འགྱུར་ཐལ། ཧ་ཙ་ར། ངས་ཁྱོད་ཀྱི་ཤོག་བྱ་དེ་མ་ཁྱེར་ནའང་
ཆོག སླད་ཕྱིན་སོ་སོས་ཅི་ཞིག་བསྒྲུབ་དགོས་པར་གསལ་འདེབས་བྱ་ཆེད། ཁྱོད་ཀྱིས་དེ་
ཉར་ནའང་ཆོག” ཟེར།
དེར་མཐུད་ཁོས་ལག་འགུལ་བྱུང་། སྐབས་དེར་ཧཱ་སན་གྱིས་འཕངས་པའི་རྡོ་བ་
དེའང་ཏག་ཏག་ཨ་སེབ་ཀྱི་དཔྲལ་པར་ཕོག ཨ་སེབ་ལ་སྐད་ངན་ཤོར་ཞིང་ཧཱ་སན་གྱི་སྟེང་
མཆོངས་ནས་ཧཱ་སན་ས་རུ་བསྒྱེལ། བཱ་ལེ་དང་ཁཱ་མོ་གཉིས་ཀྱང་ལྷན་ཅིག་ཧཱ་སན་གྱི་སྟེང་
ལ་རུབ་སོང་
ངས་ཁུ་ཚུར་དམ་དུ་བཅིངས་ནས་མིག་ཟུང་ག་ལེར་བཙུམས་པ་ཡིན།
ཕྱིར་དྲན་ཚན་པ་གཅིག
“ཧཱ་སན་ཁྱོད་གཉིས་ཀས་བྲང་གཅིག་གི་ནུ་མ་ནུས་ཏེ་ལག་ཆགས་པ་ཁྱོད་ཀྱིས་ཨེ་ཤེས། ཨ་
མེར་སྐུ་ངོ་ཆུང་བ། ཁྱོད་ཀྱིས་ཨེ་ཤེས། ས་ཅའེ་ན། འདི་ནི་མ་མ་དེའི་མིང་རེད། མོ་ནི་ཧ་ཙ་རའི་བུད་
མེད་མཛེས་མ་ཞིག་ཡིན། མོར་མིག་འབྲས་སྔོན་པོ་ཆ་གཅིག་ཡོད། བྷ་རྨེ་དབྱང་ནས་ཡོང་བ་རེད།
མོས་ཁྱོད་ཚོར་གནའ་སྔ་མོའི་གཉེན་སྟོན་གྱི་གཞས་བཏང་མྱོང་། མི་རྣམས་ཀྱིས་བཤད་ན། བྲང་
གཅིག་གི་ནུ་མས་གསོས་པའི་སྐྱེ་བོ་ནི་སྤུན་མཆེད་ཡིན་ཟེར། ཁྱོད་ཀྱིས་ཨེ་ཤེས།”
ཕྱིར་དྲན་ཚན་པ་གཅིག
“བྱིས་པ་ཚོ། མི་རེར་ལུའུ་པི་སྒོར་མོ་གཅིག་རེ་རེད། མི་རེས་ལུའུ་པི་སྒོར་མོ་གཅིག་རེ་སྤྲད་
ན། ངས་སོ་སོའི་མི་ཚེའི་ལས་དབང་གི་གསང་བའི་ཡོལ་བ་དབྱེ་ཆོག” དེ་ལྟར་རྗོད་མཁན་ཨ་
ཁུ་མོ་པ་དེས་རྒྱབ་གྱང་ལ་བསྙེས་ཏེ་ཐང་དུ་སྡོད། ཁོའི་སྐྱ་མག་མོག་གི་མིག་ཟུང་ནི་གཏིང་རིང་མེ་
རིའི་དོང་ཁར་ཕྲ་རུ་བཏབ་པའི་དོང་ཙེ་གསོན་པོ་གཉིས་དང་འདྲ། རོ་སྟོད་སྒུར་རེར་འཁར་བར་
ཁེན་ཏེ་ཁོས་ཤ་སྐམ་རུས་ཟད་ཀྱི་གདོང་པའི་འགབ་ནས་བུད་ཤིང་ལྟར་གྱོང་བའི་ལག་པ་ཚུར་
བརྐྱངས་ཡོང་ཞིང་ངེད་གཉིས་ཀའི་སྔུན་ལ་ཕོར་བའི་དབྱིབས་སུ་འཛེད། “མི་རེས་ལུའུ་པི་སྒོར་
མོ་གཅིག་རེ་སྤྲད་ན་སོ་སོའི་མི་ཚེའི་ལས་དབང་མཐོང་ཐུབ། རིན་གོང་སླ་མོ་མ་རེད་དམ་གསར་བུ་
ཚོ” ཟེར། ཧཱ་སན་གྱིས་དོང་ཙེ་སྐར་གང་རྩུབ་ཧྲགས་ཀྱི་ལག་མཐིལ་དེར་བསྐྱུར། ངས་ཀྱང་གཅིག་
བསྐྱུར། “དམིགས་མེད་བྱམས་དང་སྙིང་རྗེའི་རང་གཟུགས་ཨན་ལཱས་མཁྱེན།” ཨ་ཁུ་མོ་པས་
སྐད་མགོ་ཇེ་དམའ་རུ་ཕབ་སྟེ་དེ་ལྟར་སྨྲས། ཁོས་སྔོན་ལ་ཧཱ་སན་གྱི་ལག་པ་ཡར་བཏེགས། རྭ་མཆུ་
འདྲ་བའི་སེན་མོ་གུག་རིང་དེས་ཧཱ་སན་གྱི་ལག་མཐིལ་ནས་ཡང་དང་བསྐྱར་དུ་སྐོར་བ་བརྒྱབ།
ཡང་དང་བསྐྱར་དུ་སྐོར་བ་བརྒྱབ། དེར་མཐུད་མཛུབ་མོ་དེ་ཧཱ་སན་གྱི་གདོང་ལ་གཡེང་སྟེ་སོང་།
ག་ལེར་ཧྭ་སན་གྱི་འགྲམ་པའི་འབུར་ཀོང་དང་རྣ་ཅོག་གི་མཐའ་དབྱིབས་ལ་ནོམ་ཉུག་བྱས། བྱབ་
བྱིལ་གྱི་སྐད་སྒྲ་ཧྲག་ཧྲག་འཁོར། ཁོའི་ཀོ་ཤུས་རུབ་པའི་ལག་པས་མུ་མཐུད་དུ་ཧཱ་སན་གྱི་གདོང་ལ་
ཉུལ་ཉུལ་བྱས། གློ་བུར་ལག་པ་འགུལ་མཚམས་བཞག་སྟེ་སོམ་ཉིའི་ངང་ནས་རེ་ཞིག་ལུས། བགྲེས་
པོའི་གདོང་མདོགས་ནག་རོག་གེར་སོང་། ཧཱ་སན་ངེད་གཉིས་ཀྱིས་ཕན་ཚུན་གྱི་ངོ་ལ་ལྟ་ཙམ་བྱས།
བགྲེས་པོས་ཧཱ་སན་གྱི་ལག་པ་ཡར་བཏེགས་ཏེ་ལུའུ་པི་སྒོར་མོ་དེ་གཅིག་པོ་ཕྱིར་སྤྲད་བྱུང་། དེ་ནས་
ཁ་ཚུར་འཁོར་ནས་ང་ལ། “ད་ངས་ཁྱོད་ལ་གཅིག་བལྟ། གྲོགས་པོ་ཆུང་ཆུང” ཟེར། མཚམས་
དེར་གྱང་ལྟག་ནས་བྱ་སྐད་གྲག་བྱུང་། བགྲེས་པོས་ལག་པ་ཚུར་བསྲིངས་ཏེ་ངའི་ལག་པ་ནས་ཕར་
འཐེན་རྩིས་བྱས། ངས་རང་གི་ལག་པ་ཕྱིར་བསྐུམས།
རྨི་ལམ་ཞིག
ཁ་བ་བུ་ཡུག་ཁྲོད་ང་མགོ་འཁོར་སོང་། གྲང་རླུང་དྲག་ཏུ་ལྡང་། ཁངས་འཚུབ་ཀྱིས་གཅུ་
སྐོར་རྒྱག ངའི་མིག་ཟུང་ནང་ཚ་རེག་འཐེན། ང་དཀར་བོང་བོང་གི་ཁ་བའི་ཁྲོད་ན་དཀའ་
ཚེགས་ངང་སྐྱོད་ཀྱིན་འདུག སྐད་ཕྱུང་སྟེ་སྲོག་སྐྱོབས་ཞུས་རུང་དྲག་རླུང་གིས་ངའི་འབོད་སྒྲ་
ཁྱུར་མིད་བཟོས། ང་ཆོམ་སེ་ཐང་ལ་འགྱེལ། ཁ་བའི་ཁྲོད་བསྣར་ནས་དབུགས་རྒོད་ཧར་ཧར་
འབྱིན། སེམས་ཁོ་ཐག་ཆོད་པའི་ངང་མཐོང་ལམ་སྐྱ་ཐིང་ཐིང་དེར་མིག་ཧུར་རེར་བལྟས། གྲང་
རླུང་གིས་ངའི་ཟ་འགྲམ་ནས་ངར་སྐད་སྒྲོག་གིན་རྒྱུག ངས་རང་གི་ད་སྔོན་གྱི་རྐང་རྗེས་དག་
ཁ་བའི་འདབ་མས་གསུབ་ཀྱིན་པ་མཐོང་། ངའི་སེམས་ལ། རང་ཉིད་ད་ནི་རྐང་རྗེས་བཞག་རྒྱུ་
མེད་པའི་བར་དོའི་རྣམ་ཤེས་ལྡོམ་པོ་ཞིག་ཏུ་གྱུར་ཚར་འདུག་སྙམ། ངས་ཡང་བསྐྱར་སྐད་མགོ་
བཏེགས་ནས་སྐྱབས་འབོད་ཞུས་རུང་གསོན་རེ་ནི་རྐང་རྗེས་དེ་དག་དང་ལྷན་དུ་ཡལ་གྱིན་
འདུག སྐབས་དེར་སུ་ཞིག་གིས་ངག་སྐད་ལྕི་མོའི་བབ་ནས་ང་ལ་ལན་བརྒྱབ་བྱུང་། ངས་ལག་པ་
ཐོད་དུ་ཀེར་ནས་འཕག་འཚག་རྒྱག་གིན་ཡར་ཙོག འཚུབ་འཁོར་རྒྱག་པའི་ཁངས་རླུང་གི་ཡོལ་
བ་བརྒྱུད་དེ། ངས་སུ་ཞིག་གི་གཟུགས་རིས་གཡོ་བཞིན་པ་མཐོང་། ཚོན་མདངས་ཅི་རིགས་འཕྱོ་
བཞིན་པ་མཐོང་། མཚམས་དེར་ཆ་རྒྱུས་ཡོད་པའི་གཟུགས་རིས་ཤིག་མངོན་བྱུང་། ལག་པ་ཞིག་
ངའི་མིག་མདུན་དུ་བསྲིངས་ཡོང་། ངས་ལག་པ་དེའི་ངོས་སུ་འཕྲེད་དུ་རྨ་ཤུར་ཟབ་མོ་གང་མང་
ཡོད་པ་མཐོང་། རྨ་ཤུར་དེ་དག་ལས་ཁྲག་དྲོན་ཆིལ་ཆིལ་འབབ། ཁ་བའི་ས་གཞི་དམར
བཟོས། ང་ལག་པ་དེ་ལ་དམ་དུ་འཇུས། ཁ་བ་འབབ་མཚམས་རྦད་དེ་བཞག ངེད་གཉིས་སྤང་
ལྗོངས་ཤིག་ཏུ་འགྲེང་འདུག དེ་རུ་རྩྭ་ལྗང་སྤུ་རིས་སྙོམ་པོར་གཡོ། ནམ་མཁའི་སྤྲིན་དཀར་དྲོད་
འཇམ་རླུང་བུས་སྐྱོད། འོན་ཀྱང་ངས་མིག་ཟུང་བཏེགས་ཏེ་ལྟ་དུས། གཡའ་དྭངས་ནམ་མཁའ་
ཧྲིལ་པོ་འཕུར་ལྡིང་བྱེད་ཀྱིན་པའི་ཤོག་བྱས་བཀང་འདུག ལྗང་གུ་སེར་པོ་དམར་པོ་ངུར་ཁ་དང་
བཅས་ཉིན་གུང་ཕྱི་ཡོལ་གྱི་ཉི་འོད་ཁྲོད་ན་བཀྲག་མདངས་འོད་དུ་འཚེར།
སྲང་ཤུར་དེར་ལྕགས་དུམ་ཟངས་ཧྲུག་དང་། རྐང་འཁོར་གྱི་ལྷུ་ལག་ཟད་པོ། ཤོག་བྱང་
ཟགས་པའི་ཤེལ་དམ། ཟུར་སྣེར་དྲིལ་སྡོག་བརྒྱབ་པའི་དུས་དེབ། སེར་པོར་ཆགས་པའི་
ཚགས་པར་རྙིང་བ་སོགས་མཁོ་མེད་དངོས་ཆོས་ན་གེ་ནོ་གེས་ཁེངས། འདི་དག་ཡོད་ཚད་
པོ་གྱོ་མོ་དང་ཨར་འདམ་པང་ལེབ་ཀྱི་བར་གསེབ་དག་ན་གང་བྱུང་དུ་གཏོར་ཏེ་མཆིས།
གྱང་རྩ་ན་བཙའ་ཞུར་ལ་སོང་བའི་ཁྲོ་ཐབ་ཅིག ཐབ་ཁུང་ནི་གཅན་གཟན་ཞིག་གིས་
དམར་ཧང་ཧང་གི་ཁ་ཆེན་པོ་གདངས་ཡོད་པ་དང་མཚུངས། གལ་ཆེ་ཤོས་ནི་གད་སྙིགས་
དེ་དག་གི་གསེབ་ན་ངའི་མིག་ཐོགས་པར་བྱེད་པའི་ཅ་དངོས་གཉིས་ཡོད་པ་རེད། དེ་ལས་
གཅིག་ནི་ཤོག་བྱ་སྔོན་པོ་དེ་རེད། ཁྲོ་ཐབ་དེའི་ལོགས་ཀྱི་གྱང་རྩར་བཞག་འདུག ཅིག་ཤོས་
ནི་ཧཱ་སན་གྱི་ཤུར་མའི་དོར་མ་རེད། གྱོ་སྤུངས་དེའི་སྒང་དུ་གཡུགས་འདུག
“ངས་དེ་ཅི་ཡིན་མི་ཤེས།” བཱ་ལེའི་སྐད་གྲག་བྱུང་། “ངའི་ཨ་ཕས་བཤད་ན་དེ་ཁྲིམས་
འགལ་རེད་ཟེར།” མགོ་ནས་མཇུག་བར་ཁོའི་སྐད་གདངས་ལ་སོམ་ཉི་དང་སྤྲོ་སྣང་དང་ཞེད་
སྣང་སོགས་ལྷན་ཅིག་འདྲེས་ཏེ་ཡོད། ཧཱ་སན་ཐང་ལ་གན་རྐྱལ་དུ་བསྒྱེལ་རྗེས་ཁཱ་མོ་དང་བཱ་
ལེ་གཉིས་ཀས་ཁོའི་ལག་ཟུང་གྲུ་མོའི་མཚམས་ནས་རྒྱབ་ལ་གཅུས་ཏེ་མར་མནན། ཨ་སེབ་ཁོ་
ཚོའི་ཀླད་དུ་འགྲེང་ཞིང་འཇུར་རྟའི་ཕྱི་རྟིང་ཧཱ་སན་གྱི་གཉའ་བར་སྤོས་འདུག
“ ཁྱོད་ཀྱི་ཨ་ཕས་མཐོང་མི་སྲིད།” ཨ་སེབ་ཀྱིས། “བོང་གླེན་འདི་ལ་བསམ་ཞིག་
ཤེས་སུ་བཅུག་ན། དེ་ཁྲིམས་དང་འགལ་མི་འགལ་ལ་འབྲེལ་བ་ཅི་ཞིག་ཡོད” ཟེར།
བཱ་ལེས་ཆིག་ལབ་ལྟར། “ངས་མི་ཤེས” ཟེར།
དེར་ཨ་སེབ་ཀྱིས “རང་གིས་གང་དྲན་གྱིས” ཟེར་ཞིང་། ཡང་ཁཱ་མོ་ཡི་ཕྱོགས་ལ་
འཁོར་ཏེ “ ཁྱོད་ཀྱིས་བལྟས་ན་ཅི་འདྲ་རེད” ཟེར།
“ངས་ཡ་འོ་ན་དེ་ལྟར་བྱ་”
“ཁོ་ནི་ཧ་ཙ་ར་ཙམ་རེད།” ཨ་སེབ་ཀྱིས་དེ་ལྟར་ཟེར། འོན་ཀྱང་ཁཱ་མོས་སྐེ་ཕར་
གཅུས་ཏེ་མིག་གིས་གཞན་ཞིག་ལ་བལྟས་ཏེ་བསྡད།
“ད་ཆོག་པར་གྱིས།” མ་དགའ་བའི་རྣམ་འགྱུར་ནས་ཨ་སེབ་ཀྱིས། “སྡར་མ་ཁྱོད་
གཉིས་ཀས་ཁོ་མར་ནོན་ལ་སྡོད་དང་དེ་རེད། དེ་ལྟར་ནུས་སམ” ཟེར།
གཉའ་ནས་ཁྲེས་པོ་ཞིག་བླངས་པ་ལྟར། ཁཱ་མོ་དང་བཱ་ལེ་གཉིས་ཀྱིས་མགོ་བོ་ལྡེམ་
ལྡེམ་བྱེད།
ཨ་སེབ་ཧཱ་སན་གྱི་གཞུག་ནས་པུས་བཙུགས་སྒོས་བསྡད་དེ། ཧཱ་སན་གྱི་འོད་ཡུག་ཡུག་གི་
འཕོངས་ཏོ་ཡར་བཀྱགས། ཁོའི་ལག་པ་གཅིག་ཧཱ་སན་གྱི་རྒྱབ་ཏུ་བཞག་ཅིང་། ལག་པ་གཅིག་
གིས་དོར་མའི་ཁ་འདིག་བཀྲོལ། དེའི་འཕྲོར་ཚམ་ཚོམ་མེད་པར་དོར་མ་མར་ལ་དེད། ནང་གི་རྐང་
ཐུང་ཡང་མར་ལ་དེད། མཐར་ཧཱ་སན་གྱི་གཞུག་ནས་ལུས་པོའི་སྡོད་སྟངས་ཇེ་དྲང་ལ་བཏང་། ཧཱ་
སན་གྱིས་ཕྱིར་རྒོལ་བྱས་མ་སོང་། ཐ་ན་འཁུན་སྒྲ་ཙམ་ཡང་མ་བཏོན། ཁོས་ཕྱི་བལྟས་ཙམ་བྱས།
ངས་ཁོའི་གདོང་གི་རྣམ་འགྱུར་མཐོང་། ངན་སྡུག་ཁུར་དུ་བཟོད་པའི་རྣམ་འགྱུར་དེ་མཐོང་། མིག་
མདངས་དེ་ངས་སྔོན་ཆད་ཀྱང་ཁོའི་གདོང་ནས་མཐོང་མྱོང་། ལུག་ཆུང་ཞིག་དང་འདྲ་བའི་མིག་
མདངས་དེ་ཨང་།
ཉིན་གཉིས་པ་ནི་ཁ་ཆེའི་ལོ་རྩིས་ཀྱི་ཟླ་བ་ཐ་མའི་ཉིན་བཅུ་པ་རེད། ཉིན་གསུམ་རིང་གི་
ཟོག་བཤའ་དུས་ཆེན〕ཡང་ཉིན་དེ་ནས་བཟུང་དངོས་སུ་མགོ་བརྩམས་པ་རེད། ཉིན་མོ་དེར་མི་
རྣམས་ཀྱིས་མཆོག་སྤྲུལ་ཡ་བྷོ་ལ་ཧན་གྱིས་ཨན་ལཱའི་ཕྱིར་རང་གི་བུ་བློས་བཏང་བར་རྗེས་དྲན་ཞུ།
སྔོན་ལྟར་ལོ་དེར་ཡང་ཨ་ཕས་ལག་དངོས་ཀྱིས་བཤའ་ལུག་ཅིག་བདམས། གུག་ཀྱོག་གི་རྣ་བ་ནག་
པོ་ཆ་གཅིག་ཡོད་པའི་ལུག་གློ་སྐྱ་ཞིག
ང་ཚོ་ཚང་མ་སྒོ་རའི་ནང་ལངས་བསྡད། ཧཱ་སན། ཨ་ལི། ཨ་ཕ། ད་དུང་ང་། ཨ་མཆོད་ཀྱིས་
ཁ་ཏོན་སྐྱོར་ཞིང་ཕྲེང་བ་འདྲེན། ཨ་ཕས་ཁེར་བཤད་རྒྱག་པ་ལྟར་སྐད་དམའ་མོས “ད་རེམ་པོར་
གྱིས་དང” ཟེར། ཁོ་ཤ་ཁྲག་བགོ་བའི་ཆོ་ག་འདི་དང་རྫོགས་མཐའ་མེད་པའི་གསོལ་སྨོན་ལ་
གཏིང་ནས་ཡི་ག་ལོག་སྟེ་ཡོད། ཨ་ཕས་ཆོས་ལུགས་ཀྱི་བྱ་དངོས་ཡོད་རྒུ་ལ་ཅི་མི་སྙམ་པའི་རྣམ་
འགྱུར་འཛིན། ཟོག་བཤའ་དུས་ཆེན་གྱི་ཡོང་རྐྱེན་ལའང་དེ་ལས་ལྷག་པའི་རྣམ་འགྱུར་གཞན་པ་
མེད། འོན་ཀྱང་ཁོས་ཟོག་བཤའ་དུས་ཆེན་གྱི་གོམས་སྲོལ་ལ་བརྩི་མཐོང་བྱེད། གོམས་སྲོལ་འདིས་
མི་རྣམས་ལ་ལུག་ཤ་ཆ་གསུམ་དུ་བགོ་རུ་འཇུག དེ་ལས་ཆ་གཅིག་ནང་མི་དང་ཆ་གཅིག་གྲོགས་
པོ། ཆ་གཅིག་དབུལ་པོར་བྲིམ་དགོས། དོན་ལ་ལོ་རེར་ཨ་ཕས་ཤ་བུབས་ཀྱིས་དབུལ་པོ་ཚོར་གནང་
འགྲོ། ཁོས “ཕྱུག་པོ་ཚོར་སྦྱིན་དགོས་མེད། ཁོ་ཚོ་རྒྱགས་ཐག་ཆོད་རེད” ཟེར།
ཨ་མཆོད་ཀྱིས་གཞི་ནས་བསྔོ་སྨོན་བསྐྱོར་ཟིན། གནམ་རྒན་མས་མཁྱེན། ཁོས་ལག་ཏུ་
བཤན་གྲི་རྩེ་རིང་ཞིག་ཐོགས་བྱུང་། གོམས་སྲོལ་ལྟར་ན་བཤའ་ལུག་ལ་བཤན་གྲི་མཐོང་དུ་མི་
འཇུག ཨ་ལིས་ལུག་དེའི་ཁ་ནང་ལ་ཀ་ར་རྡོག་པོ་གཅིག་བཞག འདི་ཡང་གོམས་སྲོལ་རེད།
ཇི་སྐད་དུ་འཆི་བ་ལ་ཞིམ་མངར་ལྡང་དུ་འཇུག་ཟེར། ལུག་དེས་རྐང་ལག་ས་གཡུག་རྡོ་གཡུག་
བྱས་ཏེ་འཕག་འཚག་བརྒྱབ། འོན་ཀྱང་དེ་འདྲའི་མིག་འཇིགས་ཆེ་བར་མ་མཐོང་། ཨ་མཆོད་ཀྱིས་
ལུག་གི་མ་མགལ་ནས་བསྐྱོར་བསྡད་དེ་གྲི་དངོ་རྣོན་པོས་ལུག་གི་སྐེ་ལ་ཤར་རེར་གཅིལ་སོང་།
ཁོས་རང་གི་བྱང་ཆ་དོད་པོའི་གྲི་རྩལ་ལུག་གི་མགྲིན་པའི་སྒང་ལ་ངོམ་སོ་བྱེད་པའི་སྐད་ཅིག་མར།
ངས་ལུག་དེའི་མིག་མདངས་མཐོང་བྱུང་། གཟའ་འཁོར་མང་དག་ཅིག་གི་རིང་མིག་ཟུང་དེ་རྒྱུན་
པར་ངའི་རྨི་ལམ་ནང་འཁོར་ཡོང་། ངས་རང་གིས་ལོ་ལྟར་སྒོ་རའི་ནང་ཆོ་ག་འདི་ལ་ལྟ་དགོས་
དོན་ག་རེ་ཡིན་པ་མི་ཤེས། ལར་རིང་པོ་མ་ལོན་པར་རྩྭ་གསེབ་ཀྱི་ཁྲག་རྗེས་ཡལ་ཏེ་མི་མཐོང་
རུང་། ང་ལ་འཇིགས་སྐྲག་འོང་བའི་རྨི་ལམ་ངན་པ་ཞག་མ་ལྟར་ཡོང་། འོན་ཀྱང་ངས་ལོ་རེར་
ཆོ་ག་འདི་ལ་ཆག་མེད་བལྟས་པ་ཡིན། དོན་ལ་ངས་དེ་ལྟར་ལྟ་དགོས་དོན་སེམས་ཅན་དེའི་མིག་
ནང་ལ་འཁོར་བའི་འུ་ཐུག་གི་རྣམ་འགྱུར་དེའི་ཕྱིར་ཡིན་འདྲ། བློ་ཡིད་ལས་འདས་པ་ནི། ངས་
ཐ་ན་སེམས་ཅན་དེས་རང་གི་མགོར་བབས་པའི་ལས་དབང་དེ་ནི་འོས་འཚམ་ཞིག་ཏུ་བརྩིས་
ཡོད་པར་རྟོག་བཟོ་བྱས་པ་ཡིན། དམར་པོ་སྲོག་གི་གོད་ཆག་དེ་མཐར་གཏུགས་ན་མངོན་པར་
མཐོ་བའི་དམིགས་ཡུལ་ཞིག་གི་ཕྱིར་ཡིན་པ་ཤེས་ཏེ་ཡོད་པར་རྟོག་བཟོ་བྱས་པ་ཡིན་
ངས་ལྟ་མཚམས་བཞག་སྟེ་ཁ་ཕྱིར་འཁོར་ནས་སྲང་ཤུར་དེ་དང་གྱེས། དྲོད་འཇམ་གྱི་བཞུར་
རྒྱུན་ཞིག་མཁྲིག་མ་བརྒྱུད་ནས་མར་འཛག ངས་མིག་རྡེབ་རྡེབ་འགའ་བྱས། རང་གིས་སྔར་ལྟར་
ཁུ་ཚུར་སྒང་ལ་སོ་བརྒྱབ་འདུག སོ་བརྒྱབ་སྟེ་ཁ་འཐམས་འདུག མཛུབ་མོའི་ཚིགས་བར་དག་ན་
ཁྲག་དམར་འཛར་གྱིན་འདུག ངས་ད་རུང་བཞུར་རྒྱུན་གཞན་ཞིག་ཚོར། ང་ལ་མིག་ཆུ་ཟག་གིན་
འདུག མཚམས་དེར་ད་སྔོན་གྱི་ཁང་ཟུར་དེ་ནས་ཨ་སེབ་ཀྱི་བྲེལ་རྟབ་དང་ཚེག་ཁྱིམ་གསལ་བའི་
འཁུན་སྒྲ་འཁོར་ཡོང་།
ང་ལ་ད་རུང་མཇུག་མཐའི་གདམ་གསེས་ཀྱི་གོ་སྐབས་ཡོད། རང་ཉིད་མ་འོངས་པར་མི་ག་
འདྲ་ཞིག་ཏུ་གཏན་ཁེལ་བྱེད་པའི་མཐའ་མཇུག་གི་གོ་སྐབས། ང་སྲང་ཤུར་དེའི་ནང་རྦད་ཀྱིས་
མཆོང་སོང་སྟེ་ཧཱ་སན་གྱི་ཕྱིར་དེ་ཚོའི་གདོང་དུ་ལངས་ཆོག སྔོན་ཆད་ངའི་ཕྱིར་དུ་ཧཱ་སན་ལན་
གྲངས་རྫོགས་མེད་ལ་གཞན་གྱི་གདོང་ཐད་དུ་ལངས་མྱོང་བ་ཇི་བཞིན། རང་གི་མགོར་ཡོང་སྲིད་
པའི་མཇུག་འབྲས་ཡོད་ཚད་དང་ལེན་བྱས་ཆོག ཡང་མིན་ན་ང་བྲོས་ཆོག
མཐའ་མཇུག ང་བྲོས་སོང་།
ང་བྲོས་སོང་། དེ་ནི་ང་སྡར་མ་ཡིན་པས་རེད། ང་ཨ་སེབ་ལ་སྐྲག་གིན་འདུག ཁོས་ང་
ལ་མནར་གཅོད་གཏོང་བར་སྐྲག་གིན་འདུག ལུས་ཕུང་སྟེང་ལ་གནོད་འཚེ་ཐེབས་རྒྱུར་ང་
རང་ཅི་བས་སྐྲག ཁ་ཕྱིར་འཁོར་ནས་སྲང་ཤུར་དེ་དང་ཁ་གྱེས་དུས། ཧཱ་སན་དང་ཁ་གྱེས་
དུས། ངས་དེ་ལྟར་རང་ཉིད་ལ་ཁོག་ལབ་ཡང་ཡང་རྒྱག་དོན་ནི་རང་གིས་རང་ཉིད་ཐེར་
འདོན་བྱེད་པར་ཧུར་པོ་བྱས་པ་ཡིན། ཡང་སྐད་ཆ་དྲང་མོར་བཤད་ན། ངའི་སྡར་མའི་བྱ་
སྤྱོད་དེ་ལ་གཞན་གྱིས་འཕྱ་སྲིད་མོད་དེ་ངས་དང་ལེན་བྱེད་ཐུབ། ང་རང་ཆེས་ཞེད་པ་ནི།
དོན་ལ་ང་འབྲོ་དོན་ནི་ངས་ཨ་སེབ་ཀྱི་སྐད་ཆ་སྟེ། གནམ་འོག་འདི་ན་རིན་དོད་མི་དགོས་
པ་ཞིག་ཡོད་པ་མ་རེད་ཅེས་པ་དེ་གནས་ལུགས་ཤིག་རེད་སྙམ་སོང་བ་དེ་རེད། དེ་ལྟར། ཨ་
ཕའི་སེམས་པ་བསླུ་བའི་ཕྱིར། ངས་ཧཱ་སན་ཅིས་ཀྱང་གླུད་དུ་བློས་གཏང་དགོས་འདུག་
ཅིས་ཀྱང་ཟོག་བཤའ་དུས་ཆེན་གྱི་ལུག་ཆུང་དེ་ནང་བཞིན། ཧཱ་སན་ཁོ་ངའི་རྩེ་རིང་བཤན་
གྲིས་ཁམ་དུ་བགོ་དགོས་འདུག འདི་ནི་རྒྱུ་འབྲས་ཀྱི་བརྗེ་ཚོང་ཞིག་མ་རེད་དམ། འདིའི་
དྲིས་ལན་ལ་བསམ་བློ་གཏང་ཁོམ་ཡང་མ་བྱུང་བར། སྐད་ཆ་གཞན་ཞིག་ངའི་ཀླད་པའི་
ནང་ཐོ་ལེར་ལྡིང་ཡོང—ཁོ་ནི་ཧ་ཙ་ར་ཙམ་རེད། མ་རེད་དམ། ཧ་ཙ་ར་ཙམ།
ང་ཕྱིར་ལོག་པའི་ལམ་དུ་ཞུགས་ཏེ་མིའི་གྲིབ་མ་ཙམ་ཡང་མཐོང་རྒྱུ་མེད་པའི་ཁྲོམ་ར་
སྟོང་བ་དེར་བརྒྱུགས་ནས་སོང་། རྒྱུག་ཚོད་མ་ཟིན་པར་ང་རྡེག་འཆོས་སོང་སྟེ་ཚོང་ཁང་
ཞིག་གི་སྒོ་ཁར་ཐོད་གཏུག་བརྒྱབ་སོང་། ང་གཏན་ཟིན་པའི་སྒོ་གླགས་དེར་གསེག་སྟེ་སྙེས་
ནས་བསྡད། དབུགས་འགྱུ་ཧར་ཧར། རྔུལ་ནག་ཤམ་ཤམ། སེམས་ལ་དོན་བྱ་འདི་ཚད་འདི་
འདྲར་ལྷུང་མེད་ན་ཅི་མ་རུང་སྙམ།
ཆུ་ཚོད་སྐར་མ་བཅོ་ལྔ་ཙམ་གྱི་རྗེས་སུ། སྲང་ལམ་ནས་མི་སྐད་དང་རྡོག་སྒྲ་འཁོར་ཡོང་།
ང་རེམ་པོར་ཚོང་ཁང་དེའི་ལྟག་རྒྱབ་ཏུ་ཡིབ་སྟེ་ལྟ་དུས་ཨ་སེབ་དང་ཁོའི་རོགས་པ་གཉིས་
ཕར་བུད་སོང་བ་མཐོང་། ཁོ་ཚོའི་དགོད་སྒྲ་སྟོང་འཇགས་ཀྱི་སྲང་ལམ་དུ་འཁོར། ངས་རང་
ལ་ནན་པོ་བྱས་ཏེ་ད་རུང་ཆུ་ཚོད་སྐར་མ་བཅུ་ཁ་ཞིག་ལ་ཁ་རོག་གེར་བསྒུགས་ནས་བསྡད།
དེའི་འཕྲོར་ཁ་ཕྱིར་འཁོར་ཏེ་ཆབ་རོམ་བརྒྱབ་པའི་རྒྱུག་ཆུ་དེ་དང་གཤིབ་སྟེ་ཡོད་ཅིང་ནང་
ངོས་རླངས་འཁོར་སྣ་ཚོགས་ཀྱི་རྗེས་ཤུལ་གྱིས་བཀང་ཡོད་པའི་སྲང་ཤུར་དེ་རུ་ལོག མག་
མོག་གི་འོད་སྣང་ཁྲོད་ངས་མིག་ཟུང་ཟིམ་མེར་ཧཱ་སན་ཚུར་ཡོང་བཞིན་པར་བལྟས་ཏེ་བསྡད།
ཆུ་འགྲམ་གྱི་སྡོང་བོ་སྐྱ་ཧྲེང་ངེ་བ་ཞིག་གི་ལོགས་ནས་ངེད་གཉིས་གཞི་ནས་ཕྲད་བྱུང་།
ཁོའི་ལག་ལ་ཤོག་བྱ་སྔོན་པོ་དེ་བཟུང་འདུག ཐོག་མར་ངའི་མིག་ཟུང་དེའི་སྟེང་ལ་
ཐོགས་སོང་། དུས་ད་ལྟ་ལ་ཐུག་གི་བར་དུ། ངས་སྐབས་དེར་ཤོག་བྱ་དེར་གས་སྐྱོན་ཤོར་ཡོད་
མེད་ལ་མ་བལྟས་ཞེས་རྫུན་སྨྲ་བར་མི་སྤོབས། ཧཱ་སན་གྱི་ལྭ་རིང་གི་ཐུ་བ་ས་འདམ་གྱིས་
སྦགས་ཤིང་ཚི་ལེན་གྱི་གོང་བའི་མར་མཐའ་གཤགས་རལ་དུ་བཏང་འདུག ཁོ་དེ་གར་
འགྲེང་བསྡད་རུང་གོམ་ཚུགས་མི་བརྟན་པར་ཁྱོར་རོ་རོ་བྱས། ཕར་བལྟས་ན་འཕྲལ་འཕྲལ་
ལ་མར་འགྱེལ་ལོས་ཡོང་སྙམ་པ་ཞིག་རེད། མཐར་ཁོས་གཟུགས་པོར་བཀན་བཟུང་སྟེ་ཤོག་
བྱ་སྔོན་པོ་དེ་ང་ལ་བསྟབས་བྱུང་།
“ཁྱོད་གང་ཞིག་ལ་སོང་བ་ཡིན། ངས་ག་སར་ཁྱོད་བཙལ་བ་ཡིན།” ངས་ཨུ་ཚུགས་
ངང་དེ་ལྟར་སྨྲས། སྐབས་དེའི་ཚོར་སྣང་ནི་ཁ་ནང་དུ་རྡོ་ཧྲུག་ལྡད་ཀྱིན་པ་དང་གཉིས་སུ་
མ་མཆིས།
ཧཱ་སན་གྱིས་ལག་པ་བརྐྱངས་ཏེ་ལྭ་བའི་ཕུར་སྣེས་གདོང་པའི་མཆི་རིས་དང་སྣབས་
ཆུ་ཕྱིས། ངས་ཁོས་ཁ་ཞིག་གྲག་པར་བསྒུགས་ནས་བསྡད། འོན་ཀྱང་ཡལ་གྱིན་པའི་ནམ་
མཁའི་འོད་སྣང་ཁྲོད། དེ་ལྟར་འགྲེང་བསྡད་ཡོད་པའི་ངེད་གཉིས་ཏན་ཏན་ཁུ་སིམ་མེར་
ལུས་སོང་། མཚམས་དེར་མུན་པ་རུབ་སོང་བར་ངས་སེམས་ནས་གནམ་རྒན་མར་བཀའ་
དྲིན་ཆེ་ཞུས་པ་ཡིན། དེས་ནི་ཧཱ་སན་གྱི་གདོང་པ་བསྒྲིབས་སོང་། ངའི་གདོང་པའང་
བསྒྲིབས་སོང་། ཁོའི་མིག་ནང་དུ་ལྟ་མི་དགོས་པ་དེ་ངས་རང་གི་ལམ་ལྷོངས་ཤིག་ཏུ་བརྩིས།
གལ་ཆེ་ཤོས་ནི་ངས་དོན་བྱ་དེ་མཐོང་ཡོད་པ་ཁོས་ཤེས་ཡོད་དམ། བརྒྱ་ལ་ཤེས་ཡོད་ཚེ་ངས་
ཁོའི་མིག་མདངས་ལས་ག་རེ་མཐོང་སྲིད་དམ། ཁག་དཀྲིའམ། ངོ་ཚའམ། ཡང་ན་ང་རང་
ཆེས་ཞེད་ས་སྟེ། ཁོའི་ལྷག་བསམ་ཟོལ་མེད་ཀྱི་མགོ་འབུལ་ལུས་འབུལ་དེ་ཡིན་ནམ།
ཨ་སྐྱབས་མགོན་ཨན་ལཱ། འདི་ཁོའི་མིག་ནང་འཆར་དུ་མ་འཇུག་རོགས། ཡོད་ཚད་ཀྱི་
ནང་ནས་ངས་ཆེས་མཐོང་དུ་མི་འདོད་པ་ནི་དེ་ཁོ་ན་ཡིན།
ཁོས་དབ་དིབ་ཅིག་ལབ་རུང་མགྲིན་པ་རྣོང་གིན་འདུག ཁོས་ཁ་བཙུམས། ཡང་
གདངས། སླར་བཙུམས་རྗེས་ཕྱི་ནུད་ཅིག་སྟེག་སྟེ་གདོང་པ་འབྱིད་ཙམ་བྱས། ཏག་ཏག་
མཚམས་དེར། ངས་ཅུང་ཙམ་མིན་ན་སྲང་ཤུར་དེ་ལས་བྱུང་བའི་དོན་རྣམས་གླེང་སོང་།
ངས་དང་ཐོག་ཁོས་ཁ་ཆུ་སྣབས་ཆུ་འཛག་གིན་ངུ་འབོད་ལྷུག་ལྷུག་བརྒྱབ་ལོས་ཡོང་སྙམ།
གནམ་རྒན་མས་མཁྱེན། ཁོས་དེ་ལྟར་བྱས་མ་སོང་། ངས་ཀྱང་ཁོའི་མགྲིན་སྦུག་གི་རྣོང་
སྐད་མ་ཐོས་ཁུལ་བྱས། ཁོའི་བརྫད་ཟིན་པའི་དོར་མའི་འདོམས་རྒྱབ་ནག་ཆོབ་ཆོབ་དེ་མ་
མཐོང་ཁུལ་བྱས་པ་ཇི་བཞིན། ཤུར་མའི་རྐང་སྣམ་གྱི་བརླ་བར་ན་མར་འཛག་གིན་པའི་
ཁྲག་ཐིགས་ཀྱང་ངས་མ་མཐོང་ཁུལ་བྱས། འོན་ཀྱང་ཐིགས་པ་དེ་དག་མར་འཐིགས་ནས་
ཁ་བའི་ངོས་དག་ནག་པོར་བཟོས་སོང་།
“སྐུ་ངོས་སེམས་ཁྲལ་བྱ་ངེས།” ཁོས་དེ་ཙམ་ལབ་རྗེས་ཁ་ཕར་འཁོར་ཏེ་ག་ལེ་གུ་
ལེར་བུད་སོང་།
དེའི་འཕྲོ་ཡི་དོན་བྱ་རྣམས་ངས་རྟོག་བཟོ་བྱས་པ་དང་ཡོངས་སུ་འཕྲོད་དེ་འདུག སྒོ་
ཕྱེ་སྟེ་ང་དུ་སྨུག་ལང་ལོང་ཁྲོད་ཀྱི་དཔེ་ཁང་ནང་འཛུལ། ཨ་ཕ་དང་ལཱ་ཤེན་ཧན་གཉིས་
ཀས་ཇ་འཐུང་ཞོར་སྒྲ་སྡུད་འཁོར་ལོ་ལས་མཆེད་ཡོང་བའི་ཙིར་ཙིར་ཧྲག་ཧྲག་གི་གསར་
འགྱུར་ལ་ཉན་གྱིན་མཆི། ང་མཐོང་མ་ཐག་ཁོ་གཉིས་ཀས་མགྲིན་པ་ཚུར་དཀྱོགས་བྱུང་།
དེར་མཐུད་ཨ་ཕས་སྒྲོས་ཟུར་དུ་འཛུམ་ཆུང་ཞིག་བསྡུས་ཏེ་དཔུང་པ་གཉིས་ཀ་བརྐྱངས་
བྱུང་། ངས་རང་གི་ངོ་གདོང་ཁོའི་དྲོད་ཁོལ་འཁྱིལ་བའི་བྲང་ངོས་སུ་གླན་ཏེ་རང་དབང་མེད་
པར་ངུས། ཨ་ཕས་ང་དམ་པོར་པང་ལ་སྦྱར་ཏེ་མཚམས་འཇོག་མེད་པར་ངའི་རྒྱབ་ལ་བྱིལ་
བྱིལ་གཏོང་། ཁོའི་པང་བའི་ནང་ནས་ངས་ཕྱི་དྲོ་དེའི་རང་གི་བཟོ་ལྟ་ཡོད་ཚད་པོ་བརྗེད་དུ་
བཅུག་པ་ཡིན། ཨ་ཕའི་པང་བའི་ནང་གི་ཚོར་སྣང་དེ་ནི་ཅི་འདྲའི་སྐྱིད་པོ་ཞིག་རེད་ཨང་།

ལེའུ་བརྒྱད་པ།

ངས་ཧ་ལམ་གཟའ་འཁོར་གཅིག་གི་རིང་ཧཱ་སན་མ་མཐོང་། ཉིན་རེར་མལ་ལས་ལྡང་
དུས། སྔ་མོ་ནས་བག་ལེབ་ཚ་པོར་བཟོས་འདུག བཏུང་ཇ་སྦངས་ཟིན་འདུག ད་དུང་སྒོ་ང་
ཆུ་འཚོད་མ། ཡོད་ཚད་པོ་ཇ་ཁང་གི་ཅོག་སྒམ་སྟེང་བསྒྲིགས་ཡོད། ཉིན་དེར་གྱོན་དགོས་
པའི་ངའི་ལྭ་བ་དག་ཀྱང་སྙོམ་པོར་དབུར་ཞིང་བལྟབས་ནས། སྒོ་ཁྱམས་ཀྱི་ཤིང་ཁྲིའུའི་སྟེང་
གྲ་དག་ངང་བཞག་ཡོད། སྔོན་ཆད་ཧཱ་སན་གྱིས་གནས་དེ་ནས་ལྭ་བ་དབུར་བ་རེད། ཁོས་
ནམ་རྒྱུན་ང་ཟས་ཅོག་སྔུན་དུ་བསྡད་རྗེས་ད་གཟོད་ལྭ་བ་དབུར་མགོ་རྩོམ། དེ་ལྟར་བྱས་ན་
ངེད་གཉིས་ལ་ད་གཟོད་སེམས་གཏམ་ཤོད་པའི་གོ་སྐབས་ལྡན། སྔོན་ཆད་ཁོས་ད་དུང་དེ་
གར་གཞས་བཏང་མྱོང་། དབུར་ཏེའི་སིར་སྒྲའི་ཁྲོད་སྣ་སྐད་ལ་བརྒྱུས་ཏེ་གནའ་སྔ་མོའི་ཧ་
ཙ་རའི་གཞས་རྙིང་གཏོང་གིན། ཤིང་པདྨའི་འདབ་བརྒྱ་ལྷུག་པོར་གྲོལ་བའི་ས་གཞི་དེ་ལ་
བསྔགས་བརྗོད་བྱེད། ད་ལྟ་ང་བསུ་མཁན་ནི་བལྟབས་ཡོད་པའི་ལྭ་བ་དེ་དག་ལས་གཞན།
ཡི་ག་འཆུས་ཏེ་བཟའ་བར་མི་འདོད་པའི་ནངས་མོའི་ཟས་ཐུན་དེ་ཙམ་པོ་རེད།
གནམ་ངོ་རུབ་ཡོད་པའི་ཉིན་ཞིག ངས་སྡེར་མའི་ནང་གི་སྒོ་ང་ཆུ་འཚོད་མ་དེ་ཕར་
སློག་ཚུར་རྫོག་བྱས་ཏེ་བསྡད། སྐབས་དེར་ཨ་ལིས་ཁྱ་མ་ཤོག་སྒྲིལ་ཞིག་འཁུར་ཏེ་ནང་དུ་
འཛུལ་ཡོང་། ངས་ཁོར་ཧཱ་སན་ག་པར་སོང་བ་དྲིས།
“ཁོ་ཕྱིར་གཉིད་ལོག་ཏུ་བུད་སོང་།” ཨ་ལི་མེ་ཐབ་ཀྱི་མདུན་ནས་པུས་བཙུགས་
སྒོས་བསྡད་དེ་མེ་ཁུང་གྲུ་བཞི་མ་དེའི་སྒོ་ཕྱེ།
“དེ་རིང་ཧཱ་སན་ང་དང་ལྷན་ཅིག་རྩེད་རྒྱུ་ཨེ་རེད།”
ཧད་ཙམ་བྱས་རྗེས་ཨ་ལིས་ལག་ཏུ་བུད་ཤིང་བཟུང་ནས་གདོང་པར་སེམས་ཁྲལ་ཤར་
གཅིག་བརྒྱུགས་ཏེ། “འཕྱི་པོ་ཆགས་རྒྱུ་ཡིན་པ་འདྲ། ཕར་བལྟས་ན་ཁོས་གཉིད་ཉལ་རྒྱུ་
ཁོ་ན་དྲན་གྱིན་འདུག ཁོས་ལས་ཀ་ལས་ཚར་རྗེས་ངས་བལྟས་ཏེ་ཚར་དུ་འཇུག་
དགོས་དེའི་འཕྲོར་བལ་ཕྱར་གྱིས་མགོ་བཏུམས་ཏེ་ཉལ་རྐྱང་བྱེད། ངས་ཁྱོད་ལ་དོན་
བྱ་འགའ་དྲིས་ན་ཆོག་གམ།”
“དྲིས་དང་།”
“ཐེངས་དེའི་ཤོག་བྱ་འགྲན་སྡུར་གྱི་དགོང་མོར། ཁོ་ཡུལ་དུ་ལོག་དུས་ཁྲག་ཅུང་ཙམ་
འཛག་གིན་གདའ། ཚི་ལེན་ཡང་རལ་འདུག ངས་ཇི་ལྟར་དྲིས་རུང་ཁོས་ཅི་ཡང་མ་རེད་
ཟེར། ཤོག་བྱ་འཕྲོག་དུས་བྱིས་པ་འགའ་དང་རྩོད་པ་ཤོར་ཟེར།”
སྡེར་མའི་ནང་གི་སྒོ་ང་དེ་ཕར་སློག་ཚུར་རྫོག་བྱས་ཏེ་སྡོད་པ་ལས་ངས་ཅི་ཡང་མ་བཤད།
“ཁོལ་ག་རེ་བྱས་སོང་། ཨ་མེར་སྐུ་ངོ་ཆུང་བ། ཁོས་ང་ལ་ཅི་ཞིག་གསང་བ་བྱས་ཡོད་དམ།”
ངས་ཕྲག་པ་གཟེངས་ཙམ་བྱས་ཏེ། “དེ་ངས་ག་ལ་ཤེས” ཞེས་སྨྲས།
“ཁྱོད་ཀྱིས་ང་ལ་བཤད་ཡོང་སྲིད། ཨེ་རེད། ཨན་ལཱས་མཁྱེན། གལ་སྲིད་ཅི་ཞིག་བྱུང་
སོང་བ་ཤེས་ཚེ་ཁྱོད་ཀྱིས་ང་ལ་མི་གསང་བར་བཤད་ཡོང་ངམ། ཨ་མེར་སྐུ་ངོ་ཆུང་བ།”
“ངས་ལབ་ཟིན་པ་མིན་ནམ། ངས་ཁོར་ཅི་ཞིག་བྱུང་སོང་བ་ག་ལ་ཤེས།” སུན་སྣང་
དང་བཅས་ངས། “ཡང་ན་ཁོའི་གཟུགས་པོ་མ་བདེ་བ་ཡིན་སྲིད། མི་རྣམས་ལ་རྒྱུན་པར་མི་
བདེ་རྒྱུ་ཡོད་པ་མིན་ནམ། ཨ་ལི། ལྟོས་དང་། ཁྱོད་ཀྱིས་ང་འཕྱིད་དུ་འཇུག་འདོད་པ་མིན་ན་
མགྱོགས་མོར་མེ་ཁ་གསོས་དང” ཞེས་བཀའ་ཕབ།
དགོང་མོ་དེར། ངས་ཨ་ཕར་རེས་གཟའ་པ་སངས་ཉིན་ང་འཁྲིད་དེ་ཅལ་པ་ཏི་ལ་
སོང་ན་ཆོག་གམ་ཞེས་དྲིས། ཁོ་གཞུང་ལས་ཁང་གི་ཅོག་སྒམ་རྒྱབ་ཀྱི་ཀོ་བའི་འབོལ་ཁྲིའུ་
སྟེང་བསྡད་དེ་ཚགས་པར་ལ་ལྟ་བཞིན་འདུག ཁོས་ཚགས་པར་མར་བཞག ང་སུན་པོ་
ཡོང་བའི་རྒན་པོའི་མེ་ཤེལ་དེ་ཡང་མར་བླངས། ཨ་ཕ་རྒས་ཡོད་པ་མ་རེད། ཅུང་ཙམ་ཡང་
རྒས་ཡོད་པ་མ་རེད། ད་དུང་ལོ་མང་པོར་འཚོ་གཞེས་གནང་ཆོག འོན་ཀྱང་ཁོས་ཅིའི་ཕྱིར་
ལྐུགས་རྟགས་ཚ་པོའི་མེ་ཤེལ་དེ་བསྐྱོན་དགོས་པ་ཡིན་ནམ།
“ཅིས་མི་ཆོག” ཅེས་ཁོས་ཁས་ལེན་གཙང་མ་གནང་། ཉེ་ཆར་ཨ་ཕས་ངའི་རེ་བ་
བཏོན་ཚད་སྐོང་རྐྱང་བྱེད། དེས་ག་ལ་ཚད། ཞག་མ་གཉིས་ཀྱི་སྔོན་ལ་ཁོས་ང་ལ་ཨ་ཡ་ན་
གློག་བརྙན་ཁང་དུ་ཆར་ཏེནཧི་སི་ཏོན་གྱིས་གཙོ་འཁྲབ་བྱས་པའི་གློག་བརྙན《དཔའ་
ཆེན་ཁེན་རྡ》ལ་ལྟ་རུ་འགྲོ་འདོད་དམ་ཞེས་དྲིས་མྱོང་།
“ཁྱོད་ཀྱིས་ཧཱ་སན་ཡང་ཅལ་པ་ཏི་ལ་འཁྲིད་འདོད་དམ།”
ཨ་ཕས་ནམ་རྒྱུན་འདི་ལྟར་ང་མི་སྐྱིད་པར་གཏང་དོན་ག་རེ་ཡིན་ནམ། “ཁོ་བདེ་པོ་
མི་འདུག” ངས་དེ་ལྟར་ལབ།
“ཨ་ཙི།” ཨ་ཕ་སྔར་མུས་བཞིན་ཁྲིའུ་སྟེང་བསྡད་དེ། “ཁོ་ལ་ག་རེ་བྱས་སོང” ཟེར།
ངས་ཕྲག་པ་གཟེངས་ཙམ་བྱས་ནས་མེ་ཐབ་སྔུན་གྱི་འབོལ་ཁྲིའུའི་སྟེང་བསྡད་དེ།
ཆམ་པ་བརྒྱབ་པའམ་ཅི་ཆ། ཨ་ལིས་ཟེར་ན་ཁོ་ཉིན་རྒྱུན་གཉིད་ཉལ་ཏེ་སྡོད་ཟེར”
ཞེས་སྨྲས།
“ཉིན་འདི་དག་གི་རིང་ངས་ཁོ་མཐོང་ཐེངས་ཧ་ཅང་ཉུང་། ཏན་ཏན་དེ་ཙམ་ཡིན་
ནམ། ཆམ་པ་ཙམ།” ཨ་ཕས་དེ་ལྟར་ཟེར་གྱིན་སྨིན་མ་གནག་ཏུ་བསྡུས་ཤིང་སྐད་ཆའི་
ནང་སེམས་ཁྲལ་འཁོར་ཡོད་པར་ང་ཤིན་ཏུ་མ་རེངས།
“ཆམ་པ་ཙམ་རེད། འུ་གཉིས་རེས་གཟའ་སྤེན་པར་ལམ་དུ་ཆས་སམ། ཨ་ཕ།”
“དེ་ལྟར་བྱེད།” དཔེ་ཅོག་ལ་ཁེན་ནས་ཡར་ལངས་ཞོར་ཨ་ཕས། “ཧཱ་སན་འགྲོ་མི་
ཐུབ་པར་ཅི་འདྲའི་ཕངས་པ་ལ། ངས་བསམས་ན་ཁོ་འགྲོ་ཐུབ་ཚེ། ཁྱོད་ལྷག་པར་སྐྱིད་པོ་
ཡོང་སྲིད” ཟེར།
“དེ་ལོས་ཡིན། འོན་ཀྱང་འུ་གཉིས་ཡིན་ནའང་མི་སྐྱིད་རྒྱུ་ཅི་ཡོད།” ངས་དེ་ལྟར་ལབ།
ཨ་ཕ་དགོད་ཞོར་མིག་འཁྲེབ་འཁྲེབ། “ལྭ་བ་དྲོན་པོ་ཞིག་གྱོན་རྒྱུ་མ་བརྗེད” ཟེར།
མ་གཞི་ནས་ངེད་གཉིས་གཅིག་པུ་ཡིན་ན་རེད། ངས་ཏན་ཏན་འདི་འདྲར་རེ་བ་
བརྒྱབ་པ་ཡིན། འོན་ཀྱང་གཟའ་ལྷག་པའི་དགོང་མོ་དེར། ཨ་ཕས་ངེད་གཉིས་ཀྱི་འགྲོ་
རོགས་སུ་མི་གཞན་པ་ཉི་ཤུ་མགྲོན་འབོད་བྱས་སོང་། ཁོས་ཐོག་མར་ཕ་སྤུན་ཧོ་མ་ཡུང་ལ་
ཁ་པར་བཏང་དོན་དུ་དེ་ནི་ཨ་ཕའི་ཕ་རྒྱུད་ཀྱི་སྤུན་མཆེད་གཉིས་པ་རེད། ཨ་ཕས་
ཁོར་རེས་གཟའ་པ་སངས་ཉིན་ཅལ་པ་ཏི་ལ་ཁམས་གསེང་ལ་འགྲོ་ཞེས་ལབ། ཧོ་མ་ཡུང་
གིས་སྔོན་ཆད་ཧྥ་རན་སི་ནས་འཕྲུལ་ཆས་བཟོ་སྐྲུན་ལ་ཟབ་སྦྱོང་བྱས་མྱོང་། ད་ཆ་ཁོར་
ཅལ་པ་ཏི་ན་ཁང་པ་ཞིག་ཡོད་པས་ཁོས་ཚང་མ་གནས་དེར་འགྲོ་བར་དགའ་བསུ་བྱེད་
ཟེར། ཁོས་རང་གི་བྱིས་པ་དང་ཆུང་མའང་འཁྲིད་དེ་འགྲོ་སྲིད། ད་རུང་མ་རྒྱུད་ཨ་ཅག་ཞའོ་
ཧྥུ་ཀ་དང་མོའི་ནང་མི་ཡང་ཧི་ར་ཐེ་གྲོང་ཁྱེར་ནས་གནས་འདིར་བཅར་ཏེ། སྐབས་དེར་ད་
དུང་ཕྱིར་ལོག་མེད་པས་ཁོ་ཚོར་ཡང་འགྲོ་འདོད་ཡོད་སྲིད། ཐེངས་དེར་ཨ་ཅག་ཞའོ་ཧྥུ་
ཀ་བཟའ་ཚང་གང་པོ་ཁ་པུར་ན་ཡོད་པའི་ངའི་ཕ་རྒྱུད་གཅེན་པོ་ནཱ་ཏེའི་ཁྱིམ་དུ་སྡོད། དེ་
བས་ཧོ་མ་ཡུང་དང་སྔོན་ཆད་ནས་མི་འཆམ་རུང་ནཱ་ཏེའང་འབོད་དགོས། ཡང་ནཱ་ཏེ་བོས་
པ་ཡིན་ན་ཁོའི་གཅེན་པོ་ཧྥ་ལ་ཁེའང་འབོད་དགོས། མ་བོས་ན་ཁོའི་སེམས་ལ་གནོད་སྲིད།
དེར་མ་ཟད་ཟླ་བ་རྗེས་མར་ཁོའི་བུ་མོས་ཆང་ས་རྒྱག་རྩིས་ཡིན་པས། འདི་ལ་རྐྱེན་བྱས་ཏེ་
ཁོས་ཧོ་མ་ཡུང་མགྲོན་དུ་མ་བོས་ན་ཅི་བྱ།
ཚང་མ་འཛོམས་རྗེས་ང་ཚོས་འགྲུལ་འཁོར་གསུམ་གྱི་ཁ་བཀང་སོང་། ང་དང་ཨ་ཕ།
ལཱ་ཤེན་ཧན། “ཁཱ་ཁཱ” ཧོ་མ་ཡུང་ངེད་བཞི་འགྲུལ་འཁོར་གཅིག་ཏུ་བསྡད། ཆུང་དུས་ཨ་
ཕས་ང་ལ་ལོ་ན་མཐོ་བའི་སྐྱེས་པར་ཨ་ཁུ་སྟེ “ཁཱ་ཁཱ” དང་། ལོ་ན་མཐོ་བའི་སྐྱེས་མར་
ཨ་ནེ་སྟེ “ཁཱ་ཧ་ར” ཞེས་འབོད་དགོས་ཚུལ་གདམས་མྱོང༌། ཨ་ཁུ་ཧོ་མ་ཡུང་གི་ཆུང་
མ་གཉིས་ཀྱང་ངེད་ཚོ་དང་འགྲུལ་འཁོར་གཅིག་ཡིན། རྒན་ཤས་དེའི་གདོང་ཡོངས་རྒ་
བའི་གཉེར་མས་ཁེབས་ཤིང་ལག་པའི་སྒང་ལ་ཤ་ལྦ་ཞིག་སྐྱེས་འདུག གཞོན་ཤས་དེའི་
ལུས་ནས་སྤོས་ཆུའི་དྲི་ཞིམ་འཐུལ། ཞབས་བྲོ་འཁྲབ་དུས་རྒྱུན་པར་མིག་ཟུང་བཙུམས་
ཡོང་། དེ་མིན་ཨ་ཁུ་ཧོ་མ་ཡུང་གི་བུ་མོ་མཚེ་མ་གཉིས་ཀྱང་ངེད་ཚོ་དང་ལྷན་དུ་ཡོད། ང་
ཆེས་རྒྱབ་ལོགས་ཀྱི་རྐུབ་སྟེགས་གྲལ་ཤར་དེར་བསྡད། མཚམས་ཤིག་ནས་ང་ལ་འཁོར་
འཐོམས་ལངས་ཏེ་མགོ་ནང་ཡོམ་ཡོམ་བྱེད། མིག་ལམ་ཁྲ་རུབ་ལྡང་། གཞོགས་གཉིས་སུ་
སྡོད་པའི་བུ་མོ་མཚེ་མ་དེ་གཉིས་ཀས་མཚམས་འཇོག་མེད་པར་ངའི་པུས་མོ་ལས་བརྒལ་
ཏེ་ཕན་ཚུན་རྡེག་རེས་བྱེད་ཀྱིན་རྩེ། དམའ་ས་ནས་མཐོ་སར་ལྡིང་སྐོར་རྒྱག་གིན་འགྲོ་
དགོས་པའི་ཅལ་པ་ཏིའི་རི་ལམ་ཀྱག་ཀྱོག་དེ། དེ་ལྟར་ཆུ་ཚོད་གཉིས་ཀྱི་རིང་ལ་ས་ལྡིང་
གནམ་ལྡིང་སྒོས་བསྐྱོད་ན་ད་གཟོད་ཕྱིན་ཚར་ཐུབ། རླངས་འཁོར་གྱིས་དཀྱོགས་སྐོར་རེ་
བརྒྱབ་ཚེ་ངའི་ཕོ་བའི་ནང་རོལ་མེར་མེར་ལུམ་ལུམ་འཁོལ་ཡོང་། རླངས་འཁོར་ནང་གི་
མི་ཀུན་པོས་ལབ་གླེང་བྱེད་ཀྱིན་འདུག ཆབས་ཅིག་ཏུ་སྐད་མཐོན་པོས་ལབ་གླེང་བྱེད་
ཀྱིན་འདུག ཧ་ལམ་ཀི་འབོད་རྒྱག་པ་དང་འདྲ། འདི་ནི་ཨ་ཧྥུ་ཧན་གྱི་མིས་ལབ་གླེང་བྱེད་
སྟངས་རེད། ངའི་མཚེ་ཡ་གཅིག་ལ་ཧྥ་ཤེ་ལཱའམ་ཁ་ལེ་མཱ་ལ། ངས་ནམ་རྒྱུན་མོ་
གཉིས་རྐྱ་འགེར་མི་ཐུབ། ངས་མོར་འདུག་སྟེགས་བརྗེས་ཏེ་ང་སྒེའུ་ཁུང་འགྲམ་དེ་
སྡོད་པར་ཁྱོད་འཐད་དམ། ང་ལ་འཁོར་འཐོམས་ལང་གིན་འདུག མཁའ་དབུགས་གསར་
བ་ཞིག་འབྱིན་རྔུབ་བྱ་བསམས་ཞེས་རེ་བ་་བཏོན། མོས་ཁ་སྙེར་ཏེ་ལྕེ་བསྣར་ཞིག་བརྒྱབ་
ནས་མི་འཐད་ཟེར། ངས་མོར་མི་འཐད་ན་གཡུགས་ཞོག ང་བསྐྱུགས་ཏེ་སོ་སོའི་ལྭ་བ་སོ་
མ་དེ་བརྫད་སོང་ན་འཁང་ར་མ་བྱེད་ཅེས་ལབ། རིང་པོ་མ་ལོན་པར་ངས་མགོ་བོ་སྒེའུ་ཁུང་
གི་ཕྱི་ལོགས་སུ་འཕུད་ཐུབ་པ་བྱུང་། འབར་འབུར་ཀང་ཀོང་གི་ལམ་ངོས་དེ་ཕར་གུག་ཚུར་
འཁྱོག་ངང་ཡས་ཀྱི་རི་རྒྱབ་ཏུ་ཡལ་འདུག ང་ཚོའི་འཁྲིས་ནས་འགྲོ་མཁན་དོས་འཁོར་དེ་
དག་ལ་རྣམ་གཡེང་བྱེད་ཀྱིན་ངས་འཁོར་འཐོམས་ཇེ་བདེར་ཡོང་བར་རེ་བ་བརྒྱབ། ཚོན་
རྩི་སྣ་ཚོགས་བྱུགས་པའི་རླངས་འཁོར་དེ་ཚོས་རྒྱབ་གཞོང་ནང་ཀླག་ཅོར་རྒྱག་མཁན་
འགྲུལ་པ་གང་རེ་འདྲུད་དེ་ཁྱ་རེ་ཁྱོ་རེར་སྔོན་ལ་སྐྱོད། ངས་མིག་བཙུམས་ཏེ་རླུང་བུས་
རང་གི་གདོང་པར་འགྲབ་ཏུ་བཅུག ཁ་གདངས་ཏེ་ཁམ་ཆེན་པོས་མཁའ་དབུགས་གཙང་
འབྱིན་རྔུབ་བྱས། འོན་ཀྱང་ཇེ་བདེར་སོང་བའི་ཉམས་སྣང་དེ་ཙམ་མི་ཡོང་། སུ་ཞིག་གིས་
ང་ལ་མཛུབ་གཙག་ཅིག་བྱས་སོང་། ཧྥ་ཤེ་ལཱའམ་ཁ་ལེ་མཱ་གཉིས་ལས་གཅིག་གིས།
“ཅི་རེད། ” ངས་མོར་དྲིས།
“ངས་ད་སྔོན་ཤོག་བྱ་འགྲན་སྡུར་གྱི་དོན་དེ་ཚང་མར་ལབ་པ་ཡིན།” ཨ་ཕས་ཁ་ལོ་
པའི་འདུག་སྟེགས་སྟེང་ནས་དེ་ལྟར་བཤད། ཨ་ཁུ་ཧོ་མ་ཡུང་དང་ཁོའི་ཆུང་མ་གཉིས་ཀས་
འདུག་གྲལ་བར་མ་ནས་ཁ་ལྟག་གར་འཁོར་ཏེ་ང་ལ་འཛུམ་མདངས་སྟོན།
“ཉིན་དེར་ནམ་མཁར་ཧ་ལམ་ཤོག་བྱ་བརྒྱ་ཐམ་པ་ཡོད་སྲིད།” ཨ་ཕས་མུ་མཐུད་
དུ། “ཨེ་རེད། ཨ་མེར” ཟེར།
ངས་ཆིག་ལབ་རྒྱག་པ་ལྟར། “ངས་བལྟས་ན་ཡང་དེ་ཙམ་ཡོད་སྲིད” ཅེས་སྨྲས།
“ཤོག་བྱ་བརྒྱ་ཐམ་པ་རེད། བརྒྱ་ཐམ་པ། ཨེ་གོ་ཐལ་སྙིང་ཉེ་བའི་ཧོ་མ་ཡུང་། ངས་
སྟོང་ལབ་བརྒྱབ་པ་ག་ལ་ཡིན། ཉིན་དེར་ཆེས་མཐའ་མཇུག་བར་སྣང་ན་འཕུར་གྱིན་ཡོད་
པའི་ཤོག་བྱ་དེ་ཨ་མེར་གྱི་ཤོག་བྱ་རེད། མ་ཟད་ས་ལ་ལྷུང་བའི་ཤོག་བྱ་དེ་ཡང་ཁོར་ཐོབ་
སོང་། ཁོས་དེ་ཡུལ་ལ་ཁྱེར་བྱུང་། ཤོག་བྱ་སྔོན་པོ་ཡག་ཉམས་ཅན་ཞིག་ཡོད། ཧཱ་སན་དང་
ཨ་མེར་གཉིས་ཀས་བདས་ཏེ་ཟིན་པ་རེད།”
ཨ་ཁུ་ཧོ་མ་ཡུང་གིས “རྟེན་འབྲེལ་ཞུ” ཟེར། ཁོའི་ཆུང་མ་རྒན་ཤས་ཏེ་ལག་པའི་
སྒང་ན་ཤ་ལྦ་སྐྱེས་ཡོད་པ་དེས་ཐལ་མོ་རྡེབ་ཀྱིན། “ཨ་ལ་ལ། སྙིང་ཉེ་བའི་ཨ་མེར། ཁྱོད་ནི་
ང་ཚོའི་ལ་རྒྱ་ཡིན” ཟེར། ཆུང་མ་གཞོན་ཤས་དེའང་ཁ་བརྡའི་ནང་དུ་འདྲེས་བྱུང་། དེར་
མཐུད་ཁོ་ཚོས་མཉམ་པོར་ང་ལ་དགའ་བའི་ཐལ་མོ་བརྡབས། ཡི་རང་ཕུལ་ཞིང་བསྟོད་
ར་འཐེན། ང་ཁོ་ཚོའི་གཟི་བརྗིད་ཡིན་ཟེར། ཨ་ཕའི་འཁྲིས་ཀྱི་ཁ་ལོ་པ་ཟུར་བའི་འདུག་
སྟེགས་སྒང་གི་ལཱ་ཤེན་ཧན་ཁོ་ནས་ཚིག་གཅིག་ཀྱང་མི་སྨྲ། ཏན་ཏན་ཡ་མཚན་གྱི་མིག་
མདངས་ཤིག་གིས་ང་ལ་བལྟས་ཏེ་སྡོད།
“ཨ་ཕ། ཁ་འཐེན་ཙམ་གནང་རོགས” ངས་དེ་ལྟར་ལབ།
“ཅི་རེད། "
“ང་ལ་འཁོར་འཐོམས་ལངས་བྱུང་།” ངས་དེ་ལྟར་དབ་དིབ་ཅིག་ལབ་རྗེས་འདུག་
སྟེགས་ནང་དུ་ལྷོད་དེ་སོང་ནས་འཁྲིས་ཀྱི་ཨ་ཁུ་ཧོ་མ་ཡུང་གི་བུ་མོར་བསྙེས་ཏེ་བསྡད་
དགོས་བྱུང་།
ཧྥ་ཤེ་ལཱའམ་ཁ་ལེ་མཱའི་ངོ་མདོག་ཀྱང་འགྱུར་ཏེ། “རེམ་པོར་སྡོད་དང་ཨ་ཁུ། ཁོའི་
གདོང་པ་ཡང་སེར་པོ་གྱུར་བྱུང་། ངས་རང་གི་ལྭ་བ་སོ་མ་བརྫད་དུ་འཇུག་མི་འདོད” ཅེས་
སྐད་ཅོར་བརྒྱབ་བྱུང་།
ཨ་ཕས་བསྒགས་ཟྭ་རིམ་གྱིས་མནན་བྱུང་རུང་ངས་བསྲན་མ་ཐུབ། ཆུ་ཚོད་སྐར་མ་
འགའི་རྗེས། ངས་ལམ་འགྲམ་གྱི་རྡོ་བ་ཞིག་གི་སྟེང་ནས་ངལ་གསོས་ཏེ་བསྡད། ཁོ་ཚོས་
རླངས་འཁོར་ནང་དུ་རླུང་རྒྱུ་བར་བྱས་ནས་དྲི་ངན་ཡལ་དུ་འཇུག ཨ་ཕས་ཐ་མག་འཐེན་
གྱིན་ཨ་ཁུ་ཧོ་མ་ཡུང་དང་ལྷན་དུ་འདུག ཁོས་ཧྥ་ཤེ་ལཱའམ་ཁ་ལེ་མཱར་མ་ངུ་དང་ཅལ་པ་ཏི་
ནས་མོར་ལྭ་བ་སོ་མ་ཞིག་ཉོ་ཞེས་སེམས་གསོ་གནང་གིན་འདུག ངས་མིག་ཟུང་བཙུམས་
ཏེ་གདོང་པ་ཉི་མར་ལྡེ་ནས་བསྡད། ལག་པའི་གྲིབ་གཟུགས་གྱང་ལྡེབས་སུ་འཆར་དུ་
བཅུག་པ་ནང་བཞིན། མིག་སྐྱིབས་ཕྱི་རོལ་ནས་གྲིབ་ཡོར་སྒོར་མོ་འགའ་མྱུག་མྱུག་འགུལ་
འོང་། མཚམས་ཤིག་དེ་ཚོ་འཆུས་ཤིང་འཁྱོག་ལ་འབྱེད་ཅིང་སྡུད། མཐའ་མཇུག་གཟུགས་
སུ་གྲུབ་པའི་རི་མོ་རེ་རེར་སྣང་། དེ་ལས་གཅིག་ནི་ཧཱ་སན་གྱི་ཤུར་མའི་དོར་མ་ཁམ་ནག་དེ་
རེད། སྲང་ཤུར་དེའི་སྦུག་གི་གྱོ་སྤུང་སྟེང་གཡུགས་འདུག
ཅལ་པ་ཏིར་ཡོད་པའི་ཨ་ཁུ་ཧོ་མ་ཡུང་གི་ཁང་པ་དཀར་པོ་དེ་ནི་རྩེག་རིམ་གཉིས་དང་
ལྡན་པའི་གཞིས་མཁར་ཆེན་པོ་ཞིག་རེད། ཐོག་ཁའི་ཉི་ཁྱམས་ནས་སྒབ་ལ་བལྟས་ན་ར་
བས་བསྐོར་ཡོད་པའི་སྐྱེད་ཚལ་ཆེན་པོ་ཞིག་མཐོང་ཐུབ། དེ་རུ་ཀུ་ཤུ་དང་ཨ་མྲའི་སྡོང་བོ་
བཙུགས་འདུག ད་དུང་ཤིང་ཕྲན་གྱི་སབ་རའང་བཟོས་ཡོད་ལ། དབྱར་ཐོན་ཚེ་ལྡུམ་གཉེར་
པས་དེ་རྣམས་སྲོག་ཆགས་ཀྱི་དབྱིབས་རིས་སུ་བཟོ་ཡོང་ཟེར། དེ་མིན་ད་དུང་ནང་ངོས་
སུ་རྫ་གྱོ་གཡུ་ལྗང་བཏིང་ཡོད་པའི་ཆུར་རྐྱལ་རྫིང་བུ་ཞིག་ཀྱང་འདུག དགུན་ཁར་ནང་དུ་
ཆུ་བསྐྱིལ་ཐབས་མི་འདུག་པས་སྐབས་དེར་ཞབས་སུ་ཁངས་རོ་རིམ་པ་ཞིག་ཆགས་འདུག
རྫིང་སྐམ་དེའི་ཁར་ཙོག་སྟེ་དེ་ངས་རྐང་པ་གཉིས་ཀ་གཡུག་གིན་བསྡད། ཨ་ཁུ་ཧོ་མ་ཡུང་
གི་བྱིས་པ་གཉིས་ཀས་ར་བའི་ཕར་གཞོགས་ནས་གབ་རེས་ཀྱི་རྩེད་མོ་རྩེ། སྐྱེས་མ་ཚོས་
ཐབ་ཚང་དུ་ཁ་ལག་བཟོ། ངའི་སྣ་ལམ་དུ་ཁེར་སྒོག་རྔོད་པའི་དྲི་མ་ལྡང་བྱུང་། དབུགས་
སྒྲིམ་བ་མའི་སིར་སིར་གྱི་སྒྲ། ད་དུང་རོལ་དབྱངས་དང་དགོད་སྒྲ་རྣ་བར་མཆེད་ཡོང་། ཨ་
ཕ། ལཱ་ཤེན་ཧན། ཨ་ཁུ་ཧོ་མ་ཡུང་། ནཱ་ཏེ་བཅས་སྐྱེས་པ་ཚོ་ཉི་ཁྱམས་སུ་བསྡད་དེ་དུ་བ་
འཐེན། ཨ་ཁུ་ཧོ་མ་ཡུང་གིས་ཁོས་བརྙན་སྟོན་འཕྲུལ་ཆས་དེ་ཁྱེར་ཡོད་ལ། དེ་ལས་ཁོ་ཧྥ་
རན་སིར་ཡོད་སྐབས་ཀྱི་བརྙན་པར་བཏང་ཆོག་ཟེར། ཁོ་པ་ལི་ནས་ཕྱིར་ལོག་སྟེ་ལོ་ངོ་
བཅུ་ཁ་ཞིག་སོང་རུང་། ད་རུང་ལྐུགས་རྟགས་ཚ་པོའི་བརྙན་པར་དེ་ཚོ་གཞན་ལ་ངོམ་
རྒྱུར་དགའ།
དོན་རྣམས་མ་གཞི་འདི་འདྲ་ཞིག་མིན་ན་ཆོག ཨ་ཕ་ངེད་གཉིས་མཐར་ཐུག་གྲོགས་
པོ་ཆགས་སོང་། ཉིན་འགའི་སྔོན་མིང་ལ “རྨ་དབྱང” དུ་འབོད་པའི་སེང་གེ་དེར་བལྟ་
ཕྱིར། ངེད་གཉིས་ལྷན་ཅིག་སྲོག་ཆགས་གླིང་གར་ཕྱིན་མྱོང་། མི་རྣམས་ཀྱིས་མི་མཐོང་
ས་ནས་ངས་ད་རུང་སེར་གེ་དེར་རྡེའུ་ཧྲུག་ཅིག་བསྐྱུར་བ་ཡིན། དེའི་འཕྲོར་ངེད་གཉིས་
གློག་བརྙན་ཁང་སྤྱི་གླིང་དང་ཁ་སྤྲོད་དུ་ཡོད་པའི “ཏ་ཁེ་ཏ” ཟེར་བའི་ཤ་སྲེག་ཟ་ཁང་དེ་
རུ་སོང་སྟེ། ལུག་ཤ་སྲེག་མ་དང་རྒྱ་གར་གྱི་ཁྲོ་ཐབ་ལས་བླངས་པའི་རྣངས་བག་ལ་ལོངས་
སུ་སྤྱད། ཨ་ཕས་རང་ཉིད་རྒྱ་གར་དང་ཨུ་རུ་སུར་སོང་བའི་མཐོང་ཐོས་དང་། དེ་བཞིན་
ཁོ་འཕྲད་མྱོང་བའི་མི་རྣམས་ཀྱི་གཏམ་རྒྱུད་ང་ལ་བཤད། དཔེར་ན། རྐང་ལག་གང་ཡང་
མེད་པའི་བྷམ་བྷེའི་ཁྱོ་ཤུག་གཉིས་ཀྱིས་གཉེན་སྒྲིག་བྱས་ཏེ་ལོ་ངོ་བཞི་བཅུ་ཞེ་བདུན་སོང་
ཞིང་། ཕྱིས་སུ་ད་རུང་གཞན་ཕན་གྱི་བློ་དྲན་ཏེ་ཕྲུ་གུ་བཅུ་གཅིག་སྙོར་སྐྱོང་བྱས་པ་རེད་
ཟེར། ཉིན་གང་པོར་འདི་ལྟར་ཨ་ཕ་དང་ལྷན་དུ་བསྡད་དེ། ཁོས་བཤད་པའི་གཏམ་རྒྱུད་ལ་
རྣ་བ་བླགས་ཏེ་ཉན་ཆོག་པ་ནི་ཅི་འདྲའི་སྤྲོ་བག་ལྡན་པའི་དོན་བྱ་ཞིག་རེད་ཨང་། ལོ་ངོ་དུ་
མའི་རིང་གཤིན་པོས་ཆོས་ལ་འཁྲང་བཞིན་རེ་སྒུག་བྱས་པ་དེ་ང་ལ་གཞི་ནས་ཐོབ་སོང་བ་
རེད། འོན་ཀྱང“…………… འོན་ཀྱང་སེམས་པ་འདི་སྟོང་ཧང་ཧང་དུ་སོང་བའི་ངང་ཚུལ་ནི། ད་
ལྟ་ངའི་རྐང་པ་གཉིས་ཀ་གཡུག་སའི་རྫིང་སྐམ་འདིའི་ནང་རོལ་དང་གཉིས་སུ་མེད།
ས་སྲོས་ཀྱི་དུས་སུ། ལྕམ་དང་བུ་མོ་དག་གིས་དགོང་འཚལ་གྲ་སྒྲིག་བྱེད་ཀྱིན་
མཆི། འབྲས་ཆན། རྣངས་བག་ཤ་གཅུད་མ། དེ་བཞིན་ལྒ་སེར་སྡོར་དུ་བྱས་པའི་བྱ་ཤ་
ལ་སོགས་པ། དེར་ངེད་ཚོས་སྲོལ་རྒྱུན་གྱི་བཟའ་བཏུང་རོལ་སྟངས་ལྟར། གཅལ་དུ་རས་
ཤོག་འདིང་ཞིང་ཁྱིམ་གྱི་ག་སར་ཡོད་པའི་གྲུམ་ཙེར་བསྡད་དེ། མི་བཞི་ལྔ་རེ་གྲལ་སྐོར་རེ་
བྱས་ནས་ཟས་སྡེར་ཆེན་པོ་གཅིག་ལ་ལག་པ་རྒྱག་གིན་ཟས་ལ་རོལ། ཡི་ག་འཆུས་ཏེ་ཡོད་
རུང་ང་ཨ་ཕ་དང་ཧྥ་ལ་ཁེ། ད་དུང་ཨ་ཁུ་ཧོ་མ་ཡུང་གི་བུ་མོ་གཉིས་དང་བཅས་གྲལ་སྐོར་
གཅིག་ཏུ་བསྡད། དགོང་འཚལ་གྱི་སྔོན་ལ་ཨ་ཕས་ཆང་རག་ཉུང་ཙམ་བསྟེན་སོང་། ཞོར་
ལ་ད་རུང་དེ་ཚོར་ཤོག་བྱའི་འགྲན་སྡུར་གླེང་གིན་འདུག ཁོས་གསོན་ཉམས་དོད་པོའི་
ངང་ངས་འགྲན་ཡ་གཞན་དག་ཇི་ལྟར་རྩད་རྫོགས་བྱས་ཤིང་། མཐའ་མཇུག་གི་ཤོག་བྱ་དེ་
ཇི་ལྟར་གནང་དུ་བཅད་དེ་ཁྱིམ་དུ་ཁྱེར་ཡོང་ཚུལ་སོགས་འུད་གཏམ་རྒྱག་གིན་འདུག མི་
རྣམས་ཀྱིས་ཟས་སྡེར་ལས་མགོ་བོ་བཏེགས་ཏེ་ཡང་ཡང་ང་ལ་རྟེན་འབྲེལ་ཞུས། ཧྥ་ལ་ཁེས་
ལག་པ་གཙང་མ་དེས་ངའི་རྒྱབ་ལ་རྡེབ་རྡེབ་བྱས། འོན་ཀྱང་འདི་དག་ཡོད་ཚད་ཀྱིས་ང་ལ་
གྲི་གུ་ཞིག་མིག་ནང་དུ་བཙུགས་འདྲའི་ཚོར་སྣང་བརྣག་ཏུ་མེད་པ་ཞིག་བྱིན་ཡོང་།
ནུབ་འཚལ་འཐུང་རྗེས། ནམ་གུང་ཕྱི་ཡོལ་བར། ཨ་ཕས་ཤ་ཉེ་ཚོ་དང་ལྷན་དུ་ཤོག་ཤོ་
རྩེས་ཏེ་བསྡད། མཐར་ཁོ་ཟ་མ་བཟའ་སའི་ཁང་པ་དེའི་གཅལ་དུ་འགྱེལ་ཞིང་། གཤིབ་སྟེ་
བཏིང་ཡོད་པའི་ས་གདན་སྟེང་ཉལ་ནས་སྔུར་སྒྲ་ཧར་ཧར་གཉིད་དུ་ཡུར། སྐྱེས་མ་ཚོ་ཉིས་
ཐོག་ལ་ཉལ་དུ་ཕྱིན་སོང་། དུས་ཚོད་གཅིག་ཙམ་འདས་རུང་ང་ལ་གཉིད་ཁུག་ཐབས་མི་
འདུག ཤ་ཉེ་ཚོས་ཡང་ན་གཉིད་ལབ་དབ་དིབ་རྒྱག ཡང་ན་དངན་པ་གཏོང་། ཡང་ན་སྡུར་
སྒྲ་འབྱིན། ངས་རྩིབ་མ་སྒྱུར་གྱིན་ཉལ་རུང་གཉིད་ཡེ་མི་ཡོང་། མཐར་མལ་སའི་ནང་ནས་
ཡར་ཙོག་གེར་བསྡད། མཚམས་དེར་ཟླ་འོད་ཤར་གཅིག་སྒེའུ་ཁུང་བརྒྱུད་དེ་ནང་དུ་ལྟེམ་
ནས་ཡོང་།
“ངས་མིག་གིས་བལྟས་བལྟས་ལ་ཧཱ་སན་ལ་ལོག་གཡེམ་བྱེད་དུ་བཅུག་སོང་།” ངས་
དེ་ལྟར་ཆིག་ལབ་བརྒྱབ། ཨ་ཕ་གཉིད་ཁོང་ནས་ཁ་ལོ་འཁོར། ཨ་ཁུ་ཧོ་མ་ཡུང་གིས་གཉིད་
གཏམ་ལབ། ངའི་གྲུབ་ཆ་ངེས་ཅན་ཞིག་གིས་ད་ལྟ་སུ་ཞིག་སད་པར་གྱུར་ཏེ་ངའི་ཡུས་
བརྗོད་འདི་ལ་རྣ་བ་བླགས་ཡོད་པའི་རེ་བ་འཛིན། དེ་ལྟར་བྱུང་ཚེ་ངས་རྫུན་གཏམ་འདི་
གདོས་སུ་ཁུར་ཏེ་ཉི་མ་འཁྱོལ་མི་དགོས། འོན་ཀྱང་སུ་ཡང་སད་མ་བྱུང་། དེར་ངས་ལས་
ཀྱི་དམོད་མོས་བཞག་པའི་ཐན་ངན་རང་གསང་འདི། སོ་སོའི་ཚེ་འདི་ལུས་འདིའི་སྡུག་གི་
ཁུར་པོ་ཡིན་པ་ཤེས་སོང་།
ངས་ཧཱ་སན་གྱི་རྨི་ལམ་དེ་དྲན། ངེད་གཉིས་ཀྱིས་མཚོ་ནང་ནས་ཆུ་རྐྱལ་སྟེག་པའི་རྨི་
ལམ་དེ། ཁོ་ན་རེ། དེ་ན་གདོན་འདྲེ་ཡོད་པ་མ་རེད། ཏན་ཏན་མཚོ་ཆུ་རེད། འོན་ཀྱང་ཁོས་
ནོར་སོང་། མཚོ་ནང་ན་གདོན་འདྲེ་ཡོད་པ་རེད། དེས་ཧཱ་སན་གྱི་རྐང་པ་ནས་བཟུང་སྟེ་ཁོ་
མུན་སྟུག་སངས་མེད་ཀྱི་མཚོ་ཞབས་སུ་མར་དྲུད་སོང་། གདོན་འདྲེ་དེ་གཞན་མ་རེད། ཏག་
ཏག་ང་རེད།
དགོང་མོ་དེ་ནས་བཟུང་ང་ལ་གཉིད་མི་ཡོང་བའི་ནད་ཀྱིས་ཐེབས།
ཡང་གཟའ་འཁོར་ཕྱེད་ཙམ་འགོར་རྗེས། ངས་ད་གཟོད་ཁ་གྲག་སྟེ་ཧཱ་སན་དང་སྐད་
ཆ་ལབ། ཉིན་དེར་ངས་དྲོས་ཇ་འཐུང་སྟེ་ཕྱེད་ཀ་ཟིན་ཞིང་ཧཱ་སན་གྱིས་སྣོད་སྡེར་ལ་ཉ་ར་
བྱེད་ཀྱིན་འདུག ང་རྐས་སུ་འཛེགས་ཏེ་ཉིས་ཐོག་ཏུ་ཕྱིན་སྐབས་ཧཱ་སན་གྱིས་རྒྱབ་ནས་རི་
ལ་འགོ་འདོད་དམ་ཟེར། ངས་ང་ཐང་ཆད་ཅེས་ལབ། ཕར་བལྟས་ན་ཧཱ་སན་ཡང་ཧ་ཅང་
ཐང་ཆད་དེ་འདུག ཁོ་སྐེམ་རིད་དུ་སོང་ཡོད་ཁར་མིག་གཉིས་ཀ་སྐྲངས་ཤིང་མིག་མཐའ་
སྐྱ་བོར་སོང་འདུག འོན་ཀྱང་ཁོས་ཡང་བསྐྱར་ཐེངས་གཅིག་འདྲི་དུས་ཐབས་ཟད་དེ་ངས་
ཁས་ལེན་བྱས།
ངེད་གཉིས་རི་ངོས་དེར་འཛེགས་ནས་སོང་། འགྱིག་ལྷམ་གྱིས་ཁ་བའི་ངོགས་ནས་
ཐྲིག་ཐྲིག་གི་རྡོག་སྒྲ་འབྱིན། ལམ་སྐབས་ནས་སུས་ཀྱང་ཁ་མ་གྲག ངེད་གཉིས་སོང་སྟེ་ངེད་
གཉིས་ཀྱི་སེ་འབྲུའི་སྡོང་བོའི་འོག་ཏུ་བསྡད། རང་གིས་ཉེས་པ་ཞིག་བཟོས་ཟིན་པ་ངས་
ཅི་ལ་མི་ཤེས། ང་རི་ངོས་སུ་མ་ཡོང་ན་འགྲིག ངས་ཨ་ལིའི་ཚལ་གྲི་སྤྱད་དེ་སྡོང་བོའི་ངོས་
སུ་བརྐོས་པའི་ཡི་གེ་ཐིག་ཕྲེང་དེ་ད་དུང་གསལ་ལེར་མངོན། ཨ་མེར་དང་ཧཱ་སན། ཁ་
པུར་གྱི་སུའུ་ཏན………ད་ལྟ་ངས་ཡི་གེ་འདི་དག་ལ་མིག་གིས་ལྟ་མི་བཟོད།
ཁོས་ང་ལ《ཧྲ་ན་མ》ཀློག་པའི་རེ་བ་ཞུས་རུང་ངས་ཁས་ལེན་མ་བྱས། ངས་རང་ཉིད་
ཏན་ཏན་ཕྱིར་མལ་ཤག་ཏུ་ལོག་ན་བསམས་ཞེས་སྨྲས། ཁོས་ཐག་རིང་ལ་བལྟས་བསྡད་དེ་
ཕྲག་པ་གཟེངས་ཙམ་བྱས། ལམ་བུ་དེ་ལྡོག་སྟེ་འདེད་ཀྱིན་ངེད་གཉིས་རི་ལས་བབས། སྔར་
བཞིན་ལམ་སྐབས་སུས་ཀྱས་ཁ་མ་གྲག ངས་མི་ཚེ་འདིར་ཐེངས་དང་པོར་དཔྱིད་ཀ་སྔ་
ཙམ་བསླེབས་ཡོང་བར་རེ་སྒུག་བྱས།
1975ལོའི་དགུན་ཟླ་ར་བའི་མཐའ་མཇུག་གི་ཉི་མ་དེ་དག་ངའི་དྲན་འཛིན་ཁྲོད་ཧ་
ཅང་རབ་རིབ་ཏུ་སྣང་། ཨ་ཕ་ཁྱིམ་ན་ཡོད་ཚེ་ང་དགའ་སྤྲོའི་བབ་ཏུ་ཡོད་པ་ངས་དྲན་སོས་
ཐུབ། ངེད་གཉིས་ཀྱིས་མཉམ་དུ་བཟའ་བཏུང་ལོངས་སུ་སྤྱོད། མཉམ་དུ་གློག་བརྙན་ལ་
ལྟ། མཉམ་དུ་ཨ་ཁུ་ཧོ་མ་ཡུང་ངམ་ཨ་ཁུ་ཧྥ་ལ་ཁེ་ཚང་ལ་མགྲོན་དུ་འགྲོ། ལན་རེར་ལཱ་ཤེན་
ཧན་ངེད་ཚང་ལ་མགྲོན་དུ་ཕེབས་དུས་ཀྱང་ངས་ཇ་འཐུང་བཞིན་ཁོ་གཉིས་དང་ལྷན་དུ་
དཔེ་ཁང་ནང་བསྡད་ཆོག ཐ་ན་ཨ་ཕ་ངས་བྲིས་པའི་གཏམ་རྒྱུད་ལའང་ཉན་རྒྱུར་དགའ།
བལྟས་ཚོད་དུ་མཐོང་ངོ་ཅོག་དེ་ལྟར་ཡི་གར་འོངས། མ་ཟད་ངས་དེ་ནི་མི་འགྱུར་ཐེར་ཟུག་
ཅིག་ཡིན་སྙམ་སྐྱེས། ཨ་ཕས་ཀྱང་དེ་ལྟར་དྲན་གྱིན་ཡོད་ཚོད། དེ་ལྟར་ངེད་གཉིས་ཕན་
ཚུན་བར་སྔར་ལས་ཆ་རྒྱུས་ཡོད་པར་གྱུར། མ་མཐའ་ཡང་ཤོག་བྱ་འགྲན་སྡུར་རྗེས་ཀྱི་ཟླ་
འགའི་རིང་། ཨ་ཕ་ངེད་གཉིས་ཀྱིས་ཕན་ཚུན་བར་འཕྲུལ་སྣང་གི་མཛའ་བརྩེ་བཅངས་
ཏེ། སྔོན་ཆད་ངེད་གཉིས་ཀྱིས་ཉམས་རོལ་བྱས་མྱོང་མེད་པའི་འཚོ་སྟངས་ཤིག་ནས་ལྷན་
དུ་བསྡད་པ་ཡིན། དོན་ལ་ངེད་གཉིས་ཀྱིས་རང་མགོ་རང་གིས་གཡོགས་པ་ཙམ་རེད། ཤོག་
སོབ་དང་སྤྱིན་ཆུ། དེའི་ཁར་སྨྱུག་ཐུར་འགའ་བཞག་སྟེ་བཟོས་པའི་རྩེད་ཆས་ཙམ་གྱིས་
ངེད་གཉིས་ཀའི་བར་དུ་གཟོད་ནས་འགས་ཏེ་ཡོད་པའི་ངམ་རོང་ཞབས་མེད་དེ་འཚོབ་ཏུ་
འཇུག་ཐུབ་བམ། ཐུབ་ས་མ་རེད།
འོན་ཀྱང་ཨ་ཕ་ཁྱིམ་དུ་མེད་དུས་ཁོ་ནམ་རྒྱུན་ཁྱིམ་དུ་མེད་ངས་རང་ཉིད་
ཁང་པའི་ནང་ཟྭ་བརྒྱབ་སྟེ་སྡོད། དེའི་རིང་ངས་ཉིན་ཤས་ནང་དཔེ་དེབ་གཅིག་བཀླགས་ཏེ་
རྫོགས་འགྲོ། ད་དུང་གཏམ་རྒྱུད་བྲིས་པ་ཡིན། རྟའི་རི་མོ་འབྲི་རྒྱུ་སྦྱངས་པ་ཡིན། ཉིན་རེའི་
ཞོགས་པར། ངས་ཧཱ་སན་ཐབ་ཚང་ནང་ན་ཁོམ་གྱིན་མེད་པ་ཐོས་ཐུབ། དངུལ་གྱི་སྣོད་ཆས་
ཕན་ཚུན་འཕྲད་པའི་སིང་སྒྲ་དང་ཇ་དེམ་གྱི་སིར་སྒྲ་རྣ་བར་འཁོར་ཡོང་། ངས་མུ་མཐུད་
དུ་བསྒུགས་ནས་བསྡད། ཁོས་སྒོ་ཁྲོག་གེར་བརྒྱབ་རྗེས། ང་ད་གཟོད་ཁེར་ཐོག་ཏུ་ཞོགས་ཇ་
འཐུང་དུ་བབས་པ་ཡིན། ངས་ལོ་ཐོ་སློག་སྟེ་སློབ་མགོ་ཚུགས་པའི་ངོས་དེར་མཆན་ཀོར་
བརྒྱབ་ནས་ཉི་མ་ལྡོག་སྟེ་བརྩི་བའི་མགོ་བརྩམས།
ང་མི་བདེར་གཏོད་སྤྱད་ནི། ཧཱ་སན་གྱིས་ཅི་ནུས་སྒོས་ངེད་གཉིས་ཀྱི་འབྲེལ་བ་བསྐྱར་
གསོ་བྱེད་པར་ཧུར་པོ་བྱེད་པ་དེ་རེད། དྲན་སོས་ཐུབ་པ་ནི་ཆེས་མཐའ་མཇུག་དེར། ངས་
ཁང་པའི་ནང་ཧྥར་སེ་སྐད་དུ་བསྒྱུར་ཡོད་པའི《དཔའ་རྒོད་ཨེ་ཝན་ཧོ》ཀློག་གིན་པའི་
སྐབས་ཤིག་ལ། ཧཱ་སན་ཡོང་ནས་ངའི་སྒོ་མོ་བརྡུངས་བྱུང་།
“སུ་ཡིན།”
“ང་རྔོད་སྲེག་ཁང་དུ་རྣངས་བག་ཉོ་རུ་འགྲོ་རྩིས་ཡིན།” ཁོས་སྒོ་ཕྱི་ནས།
“ཁྱོད…………ཁྱོད་ང་དང་ལྷན་དུ་འགྲོ་འདོད་དམ” ཟེར།
“དཔེ་ཆར་ལྟ་རྒྱུ་ལས་ང་གར་ཡང་འགྲོ་འདོད་མེད།” ངས་དེ་ལྟར་ལན་བྱིན་ཏེ་མུར་
རྐོང་ནང་ཕུར་ཕུར་བྱས་ཏེ་བསྡད། དེ་ནས་བཟུང་། ཧྭ་སན་འཁྲིས་སུ་ཡོད་ཐེངས་རེར་ངའི་
མགོ་བོ་ཏན་ཏན་ན་ཡོང་།
“དེ་རིང་ཉི་མ་ཧྭ་ཅང་དྲོ། "
“དེ་ངས་ཤེས་ཡོད།”
“ཡང་ན་ཕྱི་ལོགས་སུ་ཕྱིན་ན་སྤྲོ་བོ་ཡོང་སྲིད།”
“ཁྱོད་སོང་དང་།”
“ངས་ཁྱོད་ཀྱང་འགྲོ་ཐུབ་པར་རེ་བ་བཟུང་ཡོད།” ཁོས་དེ་ལྟར་ཟེར། ཅུང་ཙམ་
འགོར་རྗེས་སྒོ་གླེགས་ཀྱི་ངོས་ནས་ལྡིག་སྒྲ་ཞིག་གྲག་ཡོང་། ཡང་ན་ཁོས་མགོ་བོས་སྒོ་ངོས་
སུ་བརྡབས་པ་རེད། “ངས་རང་གིས་ནོར་འཁྲུལ་ཅི་ཞིག་བཟོས་སོང་བ་ཤེས་ཐབས་མི་
འདུག ཨ་མེར་སྐུ་ངོ་ཆུང་བ། ཁྱོད་ཀྱིས་ང་ལ་ཤོད་དང་། འུ་གཉིས་མཉམ་དུ་མི་རྩེད་དོན་ཅི་
ཞིག་ཡིན་པ་ངས་ཤེས་ཐབས་མི་འདུག”
“ཁྱོད་ལ་ནོར་འཁྲུལ་ཅི་ཡང་མེད། ཧཱ་སན། ཁྱོད་ཕར་ཞིག་ལ་སོང་དང་།”
“ཁྱོད་ཀྱིས་ང་ལ་ཤོད་དང་། ངས་ཡོ་བསྲང་བྱས་ཆོག
ངས་གདོང་པ་བརླ་བར་དུ་བཅུག་སྟེ་པུས་མོ་གཉིས་ཀྱིས་ཟ་ཀོང་ནས་ཤུགས་ཀྱིས་
བཅུར་ནས། “ངས་བཤད་འདོད་པ་ནི་ངས་ཁྱོད་ལ་ཅི་ཡང་བསྒྲུབ་ཏུ་འཇུག་མི་འདོད།”
ངས་དེ་ལྟར་བཤད་དེ་མིག་ཟུང་དམ་པོར་བཙུམས།
“ཁྱོད་ཀྱིས་ཤོད་དང་།”
“ཁྱོད་ཀྱིས་ང་ལ་ཟིང་ཆ་མ་སློང་དང་། ཁྱོད་ཕར་ཞིག་ལ་སོང་དང་།” ངས་སུན་
སྣང་དང་བཅས་དེ་ལྟར་སྨྲས། ངས་སེམས་སུ་ཁོས་ང་ལ་འཁོན་ལན་སློག་རྒྱུ་བྱུང་ན་ཅི་མ་
རུང་སྙམ། ཁོས་སྒོ་ལ་རྡོག་ཐོས་གཞུས་ཏེ་ནང་དུ་ཤོར་ཡོང་ནས་ང་ལ་ངན་སྨོད་ཁ་གྲག་རྒྱག་
རྒྱུ་མེད་པ་ཞིག་བཟོ་ཐུབ་ན། དོན་བྱ་ཅུང་ཙམ་ལེགས་ལམ་དུ་འགྲོ་ཡང་སྲིད། འོན་ཀྱང་
ཁོས་དེ་ལྟ་མ་བྱས། ཅུང་ཟད་འགོར་ཏེ་སྒོ་ཕྱེ་ནས་ལྟ་དུས་ཁོ་མི་མཐོང་། ང་མལ་ཁྲིའི་སྒང་
འགྱེལ་ཏེ་མགོ་བོ་སྔས་སུ་བཅུག མིག་ཆུ་ཤར་ཤར་བཞུར།
དེ་ནས་བཟུང་ཧཱ་སན་གྱིས་ངའི་འཚོ་བ་ཕུ་དཀྲུག་མདོ་དཀྲུག་བྱས་སོང་། ངས་ཉིན་
རེར་ཅི་ནུས་སྒོས་ཁོ་དང་གཡོལ་ཏེ་གཅིག་པུའི་ངང་རང་གི་འཚོ་བར་བཀོད་སྒྲིག་བྱས།
དེའི་རྒྱུ་མཚན་ནི། ཁོ་འཁྲིས་སུ་ཡོད་ཚེ་ཁང་པའི་ནང་གི་གསོ་རླུང་འཛད་དེ་ངའི་ཡ་ཁོག་
སྐུམ་ཞིང་འབྱིན་རྔུབ་ཁག་པོར་འགྱུར་ལ། དེ་ག་རང་དུ་ཧད་དེ། གསོ་རླུང་འཛད་པའི་ཆུ
ལྒང་དག་གིས་རང་གི་ཕྱི་ནང་བར་གསུམ་སྐོར་དུ་བཅུག་སྟེ་སྟོད་དབུགས་འཚང་གིན་
ལུས་འགྲོ། ཐ་ན། ཁོ་གན་དུ་མེད་བཞིན་དུ། འཕྲུལ་སྣང་ཞིག་ལ་ཁོ་ཏན་ཏན་དེ་ག་རང་དུ་
ཡོད་པ་དང་འདྲ། དཔེར་ན། གཙང་མར་འཁྲུད་ཅིང་དབུར་ཏེ་སྨྱུག་མའི་རྐུབ་བཀྱག་སྟེང་
བལྟབས་ཡོད་པའི་ལྭ་བའི་སྒང་ནས་ངས་ཁོ་མཐོང་ཐུབ། སྒོ་ཁར་དྲང་མོར་བཞག་ཡོད་པའི་
འདྲུད་ལྷམ་དྲོན་པོའི་སྒང་ནས་ངས་ཁོ་མཐོང་ཐུབ། ཁེར་ཐོག་ཏུ་བབས་ཏེ་ནངས་ཇ་འཐུང་
བའི་སྐབས་ཁོ་ཏག་ཏག་ལྕགས་ཐབ་ཀྱི་མེ་ལྕེའི་ནང་ན་ཡོད་པ་མཐོང་ཐུབ། ང་གང་ལ་
ཕྱིན་ན་དེ་ནས་ཁོའི་ལྷག་བསམ་ཟོལ་མེད་ཀྱི་བཟོ་ལྟ་མཐོང་ཐུབ། ཁོའི་སྡུག་ཆགས་ཀྱི་བློ་
བརྟན་འགྱུར་མེད་དང་ལྷག་བསམ་རྣམ་དག་དེ་ཨང་།
ལོ་དེའི་དཔྱིད་མགོར། སློབ་གྲྭ་ཕྱིར་འཚོག་རྒྱུར་ད་དུང་ཉི་མ་འགའ་ཡོད། ཨ་ཕ་ངེད་
གཉིས་ཀྱིས་ར་སྐོར་ནང་དུ་མེ་ཏོག་ཡུས་ཅིན་ཞང་བཏབ་པ་ཡིན། ཁངས་རོ་ཧ་ལམ་ཉི་མས་
བཞུས་ཚར་ལ་ཉེ། བྱང་ངོས་རི་སྟོད་ན་སྔོ་མ་ལྗང་བུན་ནེར་སྣང་། གནམ་ངོ་རུབ་ཅིང་གྲང་
ངར་ལྡང་བའི་ཞོགས་པ་དེར། ཨ་ཕས་ཕྱོགས་གཅིག་ནས་ང་དང་སྐད་ཆ་ལབ་ཅིང་ཕྱོགས་
གཅིག་ནས་ས་ནག་སྦོལ་ཞོར། ངས་ཁོར་བྱིན་པའི་མེ་ཏོག་ཡུས་ཅིན་ཞང་གི་མྱུ་གུ་ཞབས་
རིལ་དག་ས་ནག་ནང་དུ་འཛུགས་ཀྱིན་འགྲོ། ཨ་ཕས་མི་གང་མང་ཞིག་གིས་སྟོན་ཁ་ནི་
མེ་ཏོག་ཡུས་ཅིན་ཞང་འདེབས་པའི་དུས་བཟང་ཡིན་པར་འདོད་རུང་དོན་ལ་དཔྱིད་ཀར་
བཏབ་ན་དེ་ལས་ཡག་ཟེར། སྐབས་དེར་ངས་ཨ་ཕར་དྲི་བ་ཞིག་བཏོན། “ཁྱོད་ཀྱིས་གླ་
གཡོག་བརྗེ་རྒྱུ་དྲན་མྱོང་ངམ།”
ཁོས་ཁྱོར་བའི་ནང་གི་མྱུ་གུ་ཞབས་རིལ་དག་ཐང་ལ་སྟོར། ལྕགས་ཁེམ་ས་ནག་ནང་
དུ་གསེབ། ལག་པའི་ནང་གི་ངལ་རྩོལ་ལག་ཤུབས་ཐང་ལ་གཡུགས། ཕར་བལྟས་ན་ངས་ཁོ་
ཧ་ལས་སུ་བཅུག་འདུག “ཁྱོད་ཀྱིས་ག་རེ་ལབ་སོང་། ཁྱོད་ཀྱིས་ད་སྔོན་ག་རེ་ལབ་སོང་།”
“ངའི་དྲན་ཚུལ་ཙམ་ཡིན། གཞན་ཅང་མིན།”
“ཅིའི་ཕྱིར་ང་ལ་དེ་ལྟར་བསྒྲུབ་ཏུ་འཇུག་འདོད་པ་ཡིན།” ཨ་ཕས་སྐད་འགྲགས་
བརྒྱབ་ནས་དེ་ལྟར་ཟེར།
“ཁྱོད་ཀྱིས་དེ་ལྟར་བྱེད་མི་དཔེ། དེ་ནི་འདྲི་ཚིག་ཙམ་ཡིན།” ངས་གཅོམ་ཆུང་ངང་
དེ་ལྟར་སྨྲས། སྐད་ཆ་དེ་ལབ་པར་འགྱོད་པ་སྐྱེས།
“ཁྱོད་དང་ཧཱ་སན་གཉིས་ཀྱི་རྐྱེན་གྱིས་ཡིན་ནམ། ངས་ཁྱོད་གཉིས་ཀྱི་བར་ན་གནད་
དོན་ཞིག་ཡོད་པ་ཤེས་ཡོད། འོན་ཀྱང་གནད་དོན་ཅི་ཞིག་ཡིན་རུང་། དེ་ཐག་གཅོད་བྱ་
མཁན་ཁྱོད་རེད། ང་མ་རེད། ངས་རྒྱང་ནས་ལྟད་མོར་བལྟས་ཏེ་སྡོད་སྲིད།”
“བཟོད་གསོལ་ཞུ། ཨ་ཕ།”
“ང་དང་ཨ་ལི་གཉིས་ཆུང་རྩེད་ར་གཅིག་ནས་ལག་ཆགས་ཏེ་ཡོང་བ་ཡིན།”
འགྲམ་སོ “སྐག་སྐག” འཆའ་བཞིན་ཨ་ཕས། “ངའི་ཕ་རྒན་གྱིས་ཨ་ལི་ཁྱིམ་དུ་འཁྲིད་
ཡོང་སྟེ་རང་ལ་སྐྱེས་པའི་བུ་བཞིན་གཅེས་པར་བསྐྱངས་པ་རེད། ཨ་ལི་འུ་ཚང་ནས་མི་ལོ་
བཞི་བཅུར་བསྡད་པ་རེད། ཏག་ཏག་མི་ལོ་བཞི་བཅུ། འོན་ཀྱང་ཁྱོད་ཀྱིས་ངས་ཁོ་སྒོ་ཕྱིར་
བསྐྲད་འགྲོ་བསམས་ཀྱིན་འདུག” ཟེར་གྱིན་ཁ་ཚུར་འཁོར་བྱུང་། མེ་ཏོག་ཡུས་ཅིན་ཞང་
ཇི་བཞིན་གདོང་པ་དམར་ནག་ཏུ་ཆགས་འདུག “དེ་རིང་ངས་ཁྱོད་ལ་མཛུབ་གཙག་
གཅིག་མི་བྱེད། ཨ་མེར། འོན་ཀྱང་ཁྱོད་ཀྱིས་ཉན་ཡག་བྱོས། ཁྱོད་བུ་ངར་ན་དེ་རིང་ཕྱིན་ད་
རུང་དེ་འདྲའི་སྐད་ཆ་ངག་སྒོར་ཕྱུང་ལ་ཚོད་ལྟ་ཞིག་བྱོས…………” ཞེས་ཁོས་མིག་གིས་ཕར་
ལ་བལྟས་ཏེ་མགོ་བོ་འཕྲེད་དུ་གཡུག་གིན། “མིག་རྫོད་ཁྱོད་ལ་ང་ཞེ་མེར་བ་ཞིག་ཡོང་། དེ་
མིན་ཧཱ་སན་གྱི་ཕྱོགས་ནས་བཤད་ན………ཧཱ་སན་ག་པར་ཡང་མི་འགྲོ། ཁྱོད་ཀྱིས་ཨེ་གོ་
ཐལ” ཟེར།
ས་ངོས་སུ་ཅེར་བསྡད་དེ་ངས་རང་གི་སྤར་མོར་བཅིངས་པའི་འདམ་འཁྱག་དེ་མཛུབ་
བར་ནས་རང་དགར་ཕྱིར་འཛར་དུ་བཅུག
“ངས་ཁྱོད་ལ་ལབ་ཀྱིན་ཡོད། ཁྱོད་ཀྱིས་ཨེ་གོ་ཐལ།” ཨ་ཕས་ངར་སྐད་བརྒྱབ་བྱུང་།
ང་སྐྲག་པར་གྱུར། “ངས་གོ་ཐལ། ཨ་ཕ།”
“ཧཱ་སན་ག་པར་ཡང་མི་འགྲོ” ཞེ་སྤོ་གཏིང་ནས་འཁྲིགས་ཀྱིན་ཨ་ཕས་དེ་ལྟར་སྨྲས།
སླར་ཡང་ལྕགས་ཁེམ་བཟུང་སྟེ་ས་དོང་ཞིག་བརྐོས་ཏེ་ད་སྔོན་ལས་ཆེ་བའི་ཤེད་ཤུགས་
ཀྱིས་ས་ནག་ཕར་གཞབས་ནས། “ཁོས་འདི་ནས་འུ་གཉིས་ལ་འདུག་རོགས་བྱ་དགོས། ཁོ་
འདི་ལ་གཏོགས། འདི་ནི་ཁོའི་ཁྱིམ་རེད། འུ་གཉིས་ནི་ཁོའི་ནང་མི་ཡིན། དེང་ཕྱིན་འདི་
འདྲའི་དྲི་བ་བཏོན་མི་ཆོག” ཟེར།
“གདོན་མི་སྲིད། ཨ་ཕ་ལགས། དགོངས་དག་ཞུ། ”
ཁོང་ཁྲོ་ཁོག་ལ་བཅུག་སྟེ་ཁོས་མེ་ཏོག་ཡུས་ཅིན་ཞང་ལྷག་མ་བཏབ་སྟེ་ཚར་དུ་བཅུག
གཟའ་འཁོར་གཉིས་པར་སློབ་མགོ་ཚུགས་སོང་། ང་ལ་རྒྱབ་ནས་ཁུར་པོ་ཞིག་ཕབ་སོང་
བའི་སྣང་བ་བྱུང་། སློབ་གྲོགས་ཚང་མར་སྦྱོང་དེབ་གསར་བ་གནང་བྱུང་། ང་ཚོས་ལག་ཏུ་
སྣེ་མོ་གཞོག་ཟིན་པའི་ཞ་སྙུག་བཟུང་སྟེ་ལུས་རྩལ་ར་བར་འདུས། སྐྱོར་དཔོན་གྱི་པི་པི་ལ་
ཉན་སྒུག་བྱེད་ཞོར་རྐང་རྡུལ་ལང་ལོང་གཙུབ་ཀྱིན་སྐོར་མགོ་རེ་རེ་བྱས་ནས་གླེང་མོ་ཅར་
ཅར་བརྒྱབ། ཞོགས་པ་དེར་ཨ་ཕས་རླངས་འཁོར་སློབ་གྲྭར་འགྲོ་བའི་ས་ལམ་དུ་བསྐོར་
ཕྱིན། སློབ་གྲྭ་ནི་གནའ་བོའི་ཨར་སྐྲུན་ཉིས་རྩེག་ཅན་ཞིག་ཡིན། སྒེའུ་ཁུང་གིས་རླུང་བུ་
འགོག་མི་ཐུབ། ཆུ་རྡོ་སྒོང་རིལ་མས་བརྩིགས་པའི་ཁྱམས་རིང་དུ་གྲིབ་མ་རུབ་སྟེ་དཀར་ཆ་
མི་གསལ། གོག་ཟིན་པའི་ཨར་འདར་གྱི་བར་བར་ན་སྔ་མའི་ས་མདོག་གི་ལྕགས་རྩི་མངོན།
བྱིས་པ་མང་ཤོས་རྐང་ཐང་དུ་སློབ་གྲྭར་སྐྱོད། ཨ་ཕའི་རྟ་རྒོད་རྟགས་ཅན་གྱི་འཇིབ་འཁོར་
ནག་པོ་དེ་ལ་ཀུན་གྱི་ཡིད་སྨོན་ཙམ་ཤོར་བས་ག་ལ་ཚད། དོན་ལ་ཁོས་རླངས་འཁོར་བསྐོར་
ཏེ་ང་སློབ་གྲྭར་བསྐྱལ་ན། ངས་དེ་ཞེ་ཐག་པ་ནས་རང་གི་ལ་རྒྱ་ཞིག་ཏུ་འཛིན་འོས
སྔོན་ཆད་ངས་དེ་ལྟར་འདོད་མྱོང་། འོན་ཀྱང་ད་ལྟ་ང་ལ་འཚེར་སྣང་དང་སྟོང་ཧང་ཧང་གི་
སྣང་བ་ལས་ཅི་ཡང་ལྷག་མེད། ཐ་ན་ཨ་ཕས “བདེ་མོའང” མི་ཟེར་བར་ཁ་ཕྱིར་འཁོར་
ནས་ཤར་རེར་བུད་སོང་།
སྔོན་ཆད་ཇི་བཞིན་ཤོག་བྱ་འགྲན་སྐབས་ལག་ངོར་བཞག་པའི་རྨ་ཤུལ་ངོམ་སོ་བྱ་
འདོད་ཀྱང་མེད་པར། ང་ཐད་ཀར་སློབ་གྲོགས་ཚོའི་ཕྲེང་བར་ལ་བསྒྲིགས། ཅོང་བརྡ་གྲག་
མ་ཐག་ཁག་བགོས་པའི་སློབ་ཁང་ནང་ཕྲེང་བསྟར་སྒོས་འཛུལ་ཏེ་སློབ་གྲོགས་ཚོས་རང་
རང་གི་འདུག་གནས་འཚོལ་གྱིན་རྒྱུག ང་སློབ་ཁང་གི་རྒྱབ་ལོགས་སུ་བསྡད་པ་ཡིན། ཧྥར་
སེ་སྐད་ཀྱི་དགེ་རྒན་གྱིས་བསླབ་དེབ་མར་སྟེར་དུས་ངས་བྲིས་ཚར་རྒྱུ་མེད་པའི་ལས་བྱ་
ཡོད་པར་སྨོན་ལམ་བརྒྱབ་པ་ཡིན།
སློབ་མགོ་ཚུགས་སོང་བ་དེ། རང་ཉིད་ཡུན་རིང་མལ་ཁང་ནང་འཛུལ་བསྡད་ཆོག་
པའི་རྒྱུ་མཚན་དུ་འགྲོ། མ་ཟད་དུས་ཡུན་ངེས་ཅན་ཞིག་གི་རིང་། ངས་དངོས་གནས་དགུན་
ཁར་བྱུང་བའི་དོན་རྣམས་བརྗེད་པར་གྱུར། ངས་བལྟས་བལྟས་རིག་རིག་ལ་བྱུང་དུ་བཅུག་
པའི་དོན་རྐྱེན་དེ་བརྗེད་པར་གྱུར། བསྟུད་མར་བསྟུད་ཐོག་གི་གཟའ་འཁོར་འགའི་རིང་།
ངའི་ཀླད་པའི་ནང་ཧྲིལ་པོ་ལྗིད་ཤུགས་དང་སྒུལ་ཤུགས། མ་རྡུལ་དང་ཕྲ་ཕུང་། དབྱིན་ཨབ་
དམག་འཁྲུག་སོགས་ཀྱིས་བཀང་སོང་བས། ངས་ཧཱ་སན་ཡིད་ལ་དྲན་དུ་མ་བཅུག ཁོའི་
ཆག་སྒོ་ཡིད་ལ་དྲན་དུ་མ་བཅུག འོན་ཀྱང་། ངའི་སེམས་ཀྱི་རྟ་རྒོད་ནམ་རྒྱུན་སྲང་ཤུར་དེ་
རུ་ཤོར་འགྲོ། ནམ་རྒྱུན་གྱོ་སྤུང་དེའི་སྟེང་གཡུགས་ཡོད་པའི་ཧཱ་སན་གྱི་ཤུར་མའི་དོར་མ་
ཁམ་ནག་དེ་ཡིད་ལ་འཁོར་ཡོང་། ཁ་བའི་ངོས་དག་ཁམ་ནག་གམ། ཧ་ལམ་ནག་པོར་བཟོ་
སྤྱད་ཀྱི་ཁྲག་ཐིགས་དེ་དག་ཡིད་ལ་འཁོར་ཡོང་།
ལོ་དེའི་དབྱར་སྟོད་ཀྱི་གཉིད་རྨུགས་ཐིབ་ཐིབ་ཡོང་བའི་ཉིན་གུང་ཕྱི་ཡོལ་ཞིག་ལ།
ངས་ཧཱ་སན་ལ་ང་དང་ལྷན་དུ་རི་ལ་འཛེག་ཏུ་འགྲོ་བའི་ཚེགས་བཙུགས། ངས་ཁོར་རང་
གིས་སོ་མར་བྲིས་པའི་གཏམ་རྒྱུད་ཅིག་བཀླག་འདོད་ཅེས་སྨྲས། སྐབས་དེར་ཁོས་ར་སྐོར་
ནང་ན་ལྭ་བ་སྐེམ་གྱིན་འདུག རྐང་ཚབ་ལག་ཚུབ་སྒོས་ལྭ་བ་སྐེམ་པའི་བཟོ་ལྟ་ལས་ངས་
ཁོའི་སེམས་ཀྱི་རེ་སྒུག་མཐོང་ཐུབ།
ངེད་གཉིས་རི་ལ་འགོས་ཏེ་ཞར་ཞོར་གྱི་གླེང་མོ་འགའ་རེ་བྱས། ཁོས་ང་ལ་སློབ་གྲྭའི་
ནང་གི་གནས་ཚུལ་དྲིས། སློབ་གྲྭའི་ནང་ཅི་ཞིག་སློབ་ཀྱིན་ཡོད་ཟེར། ངས་ཁོར་དགེ་རྒན་
ཚོ་གླེང་། ནང་སྒོས་རྩིས་རིག་དགེ་རྒན་བཙན་པོ་དེ། ཁོས་སློབ་ཐུན་སྐབས་སྐད་ཆ་མང་
བའི་སློབ་མར་ཆད་པ་རྒྱག་ན། ལྕགས་ཀྱི་གདབ་བུ་ཞིག་དེ་ཚོའི་མཛུབ་བར་དུ་བཅུག་ནས་
རྩལ་གྱིས་ལག་པ་ནས་འཚིར་སྡོམ་བྱེད་ཡོང་ཞེས་བཤད། ཧཱ་སན་སྐྲག་ཡེར་རེར་སོང་ཞིང་
ཁྱོད་ཀྱི་མགོར་ནམ་ཡང་ཆད་པ་དེ་མི་ཡོང་བར་སྨོན་ཟེར། ངས་ཁོར་རང་གི་མགོ་ལ་དེ་
འདྲའི་ཆད་པ་འབབ་མྱོང་མེད་ཅེས་སྨྲས། དོན་ལ་དེ་ནི་ལམ་ལྷོངས་དང་འབྲེལ་བ་མེད་པ་
ངས་ཤེས་ཡོད། དོན་ལ་ངས་ཀྱང་སློབ་ཐུན་སྐབས་སྐད་ཆ་བཤད་མྱོང་། འོན་ཀྱང་ངའི་ཨ་
ཕ་ནི་སྐོར་མོ་ཅན་ཡིན་པས་མི་རྣམས་ཀྱིས་ཁོ་སུ་ཡིན་ཤེས་ཡོད། དེར་བརྟེན་ངའི་མགོར་
ལྕགས་ཀྱི་གདབ་བུའི་ཉེས་ཆད་ཡོང་མི་དཔེ།
ངེད་གཉིས་སེ་འབྲུའི་སྡོང་བོའི་གྲིབ་བསིལ་འོག་ཏུ་འཁེལ་བའི་སྔ་མའི་དུར་སའི་ར་
སྐོར་དམའ་མོ་དེའི་ཁར་བསྡད། མ་གཞི་ཟླ་བ་གཅིག་གཉིས་ཤིག་འདས་རྗེས་རི་རྩྭ་སེར་
པོས་རི་ལྡེབས་ཡོངས་སུ་ཁེབས་འགྲོ། འོན་ཀྱང་ལོ་དེར་སིམ་སིམ་གྱི་དཔྱིད་ཆར་འབབ་
ཐེངས་མོད་ལ་སྔོན་ཆད་ལས་འབབ་རྒྱུན་ཡང་རིང་། དབྱར་མགོ་མར་སླེབ་དུས་ད་རུང་
འབབ་མཚམས་བཞག་མེད། དེར་རྩྭ་ལྡུམ་ཅི་རིགས་སྔར་ལྟར་ལྗང་གུར་སྣང་ལ་བར་བར་
དུ་རི་སྐྱེས་མེ་ཏོག་ཆ་རེ་རྡོག་རེའང་མཐོང་ཐུབ། འགབ་ཀྱི་པ་ཙི་ཨ་ཁེ་བྷ་ཧན་གྲོང་ཁུལ་
གྱི་ཁང་པའི་ཀླད་ནི་ལེབ་ཅིང་གྱང་ནི་དཀར། ཉི་འོད་འོག་གསལ་འཚེར་འཚེར་བྱེད། སྒོ་
རའི་ནང་གི་ཐག་གདང་ཧྲིལ་པོའི་སྟེང་འཁྲུད་ཟིན་པའི་ལྭ་བ་བཀྲམས་ཡོད་ལ། དྲོད་
འཇམ་རླུང་བུ་ལྡང་ཙམ་བྱས་ཚེ། ཁ་དོག་སྣ་ཚོགས་ཀྱི་ཕྱེ་མ་ལེབ་ཁྱུ་ལ་ཁྱུ་མཐུད་སྒོས་མིག་
ལ་མཛེས་པའི་བྲོ་གར་རྩེན་དང་འདྲ།
ངེད་གཉིས་ཀྱིས་སྡོང་མགོ་ནས་སེ་འབྲུ་བཅུ་ཁ་ཞིག་འཐོག ངས་ཁྱེར་ཡོང་བའི་
གཏམ་རྒྱུད་ཀྱི་དེབ་དེའི་ཁ་ཕྱེ་སྟེ་ཤོག་ངོས་དང་པོར་བསློགས་རྗེས་སར་སྒོར་ནས་བཞག
དེའི་འཕྲོར་ཡར་ལངས་ཏེ་ངས་སྨིན་ཐག་ཆོད་དེ་སར་ཟགས་ཡོད་པའི་སེ་འབྲུ་ཞིག་ཡར་
བསྒྲུགས།
“གལ་ཏེ་ངས་སེ་འབྲུ་འདི་ཡིས་ཁྱོད་ལ་རྡེག་པ་ཡིན་ན་ཁྱོད་ཀྱིས་ག་རེ་བྱ་སྲིད།”
སེ་འབྲུ་དེ་ལག་པའི་ནང་ནས་ཡར་འཕེན་མར་གཡུག་བྱེད་ཀྱིན་ངས་དེ་ལྟར་སྨྲས།
ཧཱ་སན་གྱི་འཛུམ་མདངས་རྙིད་འདུག ཕར་བལྟས་ན་ཁོ་ངའི་སེམས་ངོར་ཡོད་པ་དེ་
ལས་ནར་སོན་འདུག མ་རེད། ནར་སོན་པ་མ་རེད། ཁོ་རྒས་འདུག ཅིའི་ཕྱིར་འདི་ལྟར་
གྱུར་སོང་བ་ཡིན་ནམ། གཉེར་མའི་རི་མོ་དག་ཁོའི་རླུང་གིས་བརྡར་ཞིང་ཉི་མས་བསྲེགས་
པའི་ཁ་ངོར་བབས་འདུག ཁོའི་མིག་ཟུར་དུ་བབས་འདུག ཁོའི་མཆུ་འགྲམ་དུ་བབས་
འདུག ཡང་ན་གཉེར་རིས་དེ་དག་ནི་ཏག་ཏག་ངས་ལག་དངོས་ཀྱིས་གྲི་གུ་སྤྱད་དེ་བརྐོས་
པ་རེད།
“ཁྱོད་ཀྱིས་ག་རེ་བྱ་སྲིད།” ངས་ཡང་བསྐྱར་ཐེངས་གཅིག་དྲིས།
ཁོའི་ངོ་ན་ཁྲག་མདོག་རྦད་དེ་མེད། ངས་ཁོར་ཀློག་རྒྱུ་ཁས་བླངས་ཡོད་པའི་གཏམ་
རྒྱུད་ཀྱི་དེབ་དེ་ཁོའི་རྐང་འགྲམ་དུ་ཁ་གཡེལ་ཏེ་འདུག ཤག་ཤག་ངང་ཤོག་ལྷེ་དག་རླུང་
བུས་ཕར་སློག་ཚུར་སློག་བྱེད།
ངས་སེ་འབྲུ་རྡོག་གཅིག་ཕར་འཕངས་པ་ཏག་ཏག་ཁོའི་
བྲང་དཀྱིལ་དུ་ཐེབས། དེ་ལས་དམར་མདོག་གི་སིལ་སྙིང་འགས་ཏེ་འཐོར། ཧཱ་སན་སྐྲག་
ཅིང་ཞེད། སྐད་ཕྱུང་ནས་ཆོ་ངེ་བཏབ།
“ཕྱིར་ལག་ཡ་བྱོས་དང་།” ངས་དེ་ལྟར་ངར་སྐད་བརྒྱབ། ཧཱ་སན་གྱིས་བྲང་གི་
སྦགས་བཙོག་དེ་ལ་ལྟ་ཙམ་བྱེད། ཡང་ང་ལ་ལྟ་ཙམ་བྱེད།
ཡར་ལོངས། ང་ལ་རྒྱོབ་དང་།” ངས་མུ་མཐུད་དུ་སྐད་བརྒྱབ། ཧཱ་སན་ཡར་ལངས་
བྱུང་། འོན་ཀྱང་ཏན་ཏན་དེ་ག་རང་དུ་འགྲེང་ནས་བསྡད། གདོང་ལ་འུ་ཐུག་གཏོལ་མེད་
ཀྱི་རྣམ་འགྱུར་འཁོར་འདུག དཔེར་ན་སྐྱེས་པ་གཅིག་སྔོན་ཙམ་དེར་མཚོ་འགྲམ་གྱི་སྤྲོ་
འཆམ་དུ་ཡོད་ན། སྐབས་འདིར་རྦ་རླབས་ཀྱིས་གཅུད་དེ་མཚོ་འཇིང་དུ་བླངས་སོང་བ་
དང་འདྲ།
ངས་ཡང་བསྐྱར་སེ་འབྲུ་རྡོག་གཅིག་གིས་ཁོར་བརྒྱབ། ཐེངས་དེར་ཁོའི་ཕྲག་པར་
འཁེལ་སོང་། སིལ་སྙིང་གི་ཁུ་བ་ཁོའི་གདོང་ལ་འཐོར། “ལག་ཡ་བྱོས་དང་།” ངས་སྐད་
ངན་བརྒྱབ། “ལག་ཡ་བྱོས་དང་། ལྟས་ངན་སྡུག་ཆགས་ཁྱོད།” ངས་ཞེ་གཏིང་ནས་ཁོས་
ཕྱིར་ངོ་ཡ་བྱེད་པར་རེ་བ་བྱས། ཁོས་ངའི་འདོད་པ་བསྐངས་ཏེ་ང་ལ་འཁོན་ལན་དཔེ་མེད་
གླན་པར་རེ་བ་བྱས། དེ་ལྟར་བྱས་ཚེ་དགོང་མོར་ང་གཉིད་ཁུག་ཐུབ་ལ། ལར་དོན་བྱ་རྣམས་
སྔོན་ཆད་ཀྱི་བབས་སུ་རང་འཇགས་སུ་འགྲོ་ཡང་སྲིད། འོན་ཀྱང་ཧཱ་སན་ལ་ཐ་ན་ཤ་འགུལ་
ཤར་མོ་ཙམ་ཡང་མི་འདུག དེ་ལྟར་ང་ལ་སེ་འབྲུ་ཅི་དགར་འཕེན་དུ་བཞག་སྟེ་སྡོད།
“ཕོ་ལད་ཁྱོད། ཁྱོད་ལ་མི་ཟེར་རམ། ཁྱོད་ཏག་ཏག་ཕོ་ལད་ཙམ་རེད།”
ཧཱ་སན་ལ་སེ་འབྲུས་ག་ཙམ་བརྒྱབ་པ་ངས་ཤེས་ཐབས་བྲལ། འོན་ཀྱང་། ཤེད་ཆག་
ཤུགས་ཟད་དུ་སོང་བའི་ངས་དབུགས་ཧར་ཧར་འབྱིན་གྱིན་ལག་ནང་གི་རྩུབ་སྤྱོད་
མཚམས་འཇོག་དུས། ཧཱ་སན་གྱི་ལུས་ཡོངས་དམར་རྫབ་རྫབ་ཏུ་བཏང་འདུག དེ་ནི་ཕར་
བལྟས་ན། དམག་མི་གྲལ་བསྟར་གཅིག་གིས་ཁོ་ལ་མེ་མདས་ཁ་བསྡོངས་བྱས་ཏེ་བརྒྱབ་པ་
དང་འདྲ། ང་ནི་ཐང་ཆད་དེ་རོ་རུ་གྱུར་འདུག པུས་མོ་གཉིས་ས་རུ་བཙུགས་ཏེ། ངའི་མགོ་
བོ་བྲང་ལ་སྨད་སོང་། སེམས་སྐྱ་མོ་ཐང་ལ་ཆད་སོང་།
དེའི་འཕྲོར་ཧཱ་སན་གྱིས་ཐང་ནས་སེ་འབྲུ་རྡོག་གཅིག་ཡར་བཏུས་ཏེ་ཚུར་ཡོང་། དེ་
ནས་སེ་འབྲུ་དེ་ལག་པའི་ནང་ནས་ཁ་བཀས་རྗེས་རང་གི་དཔྲལ་བའི་སྒང་ལ་བཅིར་
བཅིར་ཉོག་ཉོག་བྱས་ཏེ། “དེས་ན་ད་འདི་བྱོས།” ཁོའི་མགྲིན་པ་རྣོང་གིན་འདུག དམར་
མདོག་གི་སེའུ་ཁུ་ཁྲག་རྒྱུན་ཇི་བཞིན་མར་འཛར་ཏེ་ཡོང་། “ད་ལྟ་ཁྱོད་ཡིད་ཚིམ་སོང་ངམ།
ད་ལྟ་ཁྱོད་བློ་བདེ་སོང་ངམ” ཞེས་སྐད་ཆ་བཤད་ཚར་རྗེས་ཁ་ཕྱིར་འཁོར་ནས་ཤར་རྒྱག་
གིས་རི་ལས་བབས་སོང་།
ངས་རགས་ལས་བརྡོལ་འདྲའི་མཆི་མ་རང་དགར་བཞུར་དུ་བཅུག པུས་མོ་ས་རུ་
བཙུགས་ཤིང་ལུས་པོས་སྔ་འགྱུར་ཕྱི་འགྱུར་བརྒྱབ། “ངས་ཁྱོད་ལ་ག་རེ་བྱ་དགོས་སམ། ཧཱ་
སན། ངས་ཁྱོད་ལ་ག་རེ་བྱ་དགོས་སམ།” མཆི་མ་རླུང་བུས་སྲད་མཚམས། གོམ་ཁ་ལྗིད་
ཏིག་ཏིག་ང་ཁྱིམ་དུ་ལོག སེམས་ཀྱི་དྲི་བ་དེར་ལན་ཡང་རྙེད་བྱུང་།
ང་ལོ13ལ་བུད་པའི་ལོ་ཏག་ཏག1976གི་ལོ་ཡིན། ངའི་སྐྱེས་སྐར་དབྱར་ཟླར་ཁེལ་
ཡོད། སྐབས་དེ་ནི་ཨ་ཧྥུ་ཧན་གྱི་ཆེས་མཇུག་མཐའི་བདེ་འཇགས་ཀྱི་ལོ་ཟླའང་རེད། དུས་
དེར་ཨ་ཕ་ངེད་གཉིས་ཀྱི་འབྲེལ་བ་ཡང་བསྐྱར་འཁྱགས་པས་བསྡམས། ངས་བསམ་བློ་
བཏང་ན་དེ་ནི་མེ་ཏོག་ཡུས་ཅིན་ཞང་འདེབས་པའི་ཉིན་མོ་དེར། ངས་གླ་གཡོག་གསར་
བ་བརྗེ་མིན་གྱི་བླུན་བཤད་བརྒྱབ་པ་དེའི་རྐྱེན་གྱིས་རེད། སྐད་ཆ་དེ་ལབ་པར་ང་སེམས་
གཏིང་ནས་འགྱོད་སེམས་གཏིང་ནས་ཞེ་དྲག་འགྱོད་འོན་ཀྱང་ངས་བསམས་
ན་བརྒྱ་ལ་ངས་དེ་ལྟར་བཤད་མེད་ནའང་། ངེད་གཉིས་ཀྱི་བར་བཅུག་སྤྲོ་དབྱངས་ཐུང་ངུ་
དེ། སྔ་འཕྱི་ཙམ་གྱི་ཁྱད་པར་མ་གཏོགས་མཐའ་མཇུག་ཅི་བྱས་ཀྱང་མཚམས་འཇོག་སྲིད།
དབྱར་ཟླ་མཇུག་རྫོགས་ལ་ཉེ་དུས། ཡང་བསྐྱར་ཚེབ་ཐུར་དང་ཁེམ་བུའི་སིང་སྒྲ་དག་ཟས་
ཅོག་སྒང་གི་གླེང་མོལ་གྱི་ཚབ་ཏུ་གྱུར་འདུག དུས་དེ་ནས་བཟུང་། ནུབ་འཚལ་འཐུང་
ཚར་རྗེས་ཨ་ཕ་དཔེ་ཤག་ཏུ་ལོག་འགྲོ་ལ་སྒོ་ཡང་གཏན་འགྲོ།
ང་ཕྱིར་སོང་སྟེ་ཧ་ཧྥེ་ཙི་
དང་ཀ་ཡ་རྨོའི་དེབ་བཀླགས་པ་ཡིན། ཤ་ལ་ཐུག་གི་བར་སེན་མོ་ལ་སོ་ཤད་བརྒྱབ་པ་ཡིན།
གཏམ་རྒྱུད་བྲིས་པ་ཡིན། བརྒྱ་ལ་ནམ་ཞིག་ཨ་ཕས་ངའི་གཏམ་རྒྱུད་ལ་ཉན་འདོད་བྱུང་ན་
ལེན་བདེ་པོ་ཡོང་ཕྱིར། ངས་བྲིས་ཟིན་པའི་གཏམ་རྒྱུད་དག་མལ་ཁྲིའི་འོག་གི་ཐེམ་སྟེགས་
དེར་ཉར་ཡོད། འོན་ཀྱང་ངས་བསམས་ན་དེ་འདྲའི་སྐལ་བ་ཧ་ལམ་མི་ལྡན་ཚོད།
ཨ་ཕས་གསོལ་སྟོན་གཤོམ་པའི་རྩ་འཛིན་ལྟར་ན། ས་སྟེང་མི་ཀུན་མགྲོན་དུ་མ་བོས་
ན། གསོལ་སྟོན་ཞིག་ཏུ་བརྩི་རིན་ཡོད་མ་ཡིན་ཟེར། ངས་དྲན་སོས་ཐུབ་པ་ནི། སྐྱེས་སྐར་
སྔོན་གྱི་གཟའ་འཁོར་གཅིག་གི་ནང་། ངས་མགྲོན་ཐོ་ངོས་སུ་མི་བཞི་བརྒྱ་ལྷག་གི་རུས་
མིང་བྲིས་འདུག་པ་མཐོང་། དེ་ལས་བཞི་ཆའི་གསུམ་ངས་ངོ་མི་ཤེས་དེ་རུ་ང་མི་
ལོལ་འཚོས་པའི་རྟེན་འབྲེལ་གྱི་ལེགས་སྐྱེས་འབུལ་མཁན་ཨ་ཁུ་ཨ་ནེ་རྣམས་ཀྱང་འདུ།
དེའི་འཕྲོར་ངས་རྟོགས་བྱུང་བ་ནི་དེ་ཚོ་ངའི་ཕྱིར་དུ་ཡོང་བ་མ་རེད། ཉིན་དེ་ནི་ངའི་སྐྱེས་
སྐར་ཡིན་མོད། དོན་ལ་ཆེ་གེ་མོ་ཞིག་ད་གཟོད་གསོལ་སྟོན་དེའི་རྒྱུ་སྐར་དབུས་ཀྱི་ཟླ་བ་
ཡིན་པ་ངས་ཤེས་ཡོད།
བསྟུད་མར་ཉིན་ཤས་རིང་། ངེད་ཚང་གི་གཞིས་ཀའི་ནང་ཨ་ཕས་ལག་རོགས་སུ་བོས་
པའི་མི་རྣམས་ཀྱིས་འགེངས་སོང་། སཱ་ར་ཧ་ཏེན་ཟེར་བའི་བཤན་པ་ཞིག་གིས་གླང་ཕྲུག་
གཅིག་དང་ལུག་གཉིས་ཁྲིད་ཡོང་བར་མ་ཟད་དངུལ་སྐར་མ་གང་མ་བླངས། ད་རུང་ལག་
དངོས་ཀྱིས་སྦྱར་སྡོང་དཀར་པོ་དེའི་འོག་ནས་བྱོལ་སོང་དེ་ཚོའི་སྐེ་བྲེགས་སོང་། “སྡོང་
བོར་གསོན་ཁྲག་གིས་ཆུ་བཏང་ན་ཡལ་འདབ་རྒྱས་ལ་ཕན།” ཁྲག་དྲོན་དམར་པོས་རྩྭ་ལྗང་
གི་ཁ་དོག་སྒྱུར་དུས་བཤན་པ་དེས་དེ་ལྟར་ལབ་པ་ངས་དྲན་སོས་ཐུབ། ངས་ངོ་མི་ཤེས་པའི་
སྐྱེས་པ་འགའ་རེ་བེ་ཏའི་སྡོང་མགོར་འཛེགས་ཏེ་བསྟར་ཆགས་སུ་བརྒྱུས་ཡོད་པའི་གློག་
བཞུ་དང་གློག་སྐུད་རིང་པོ་དག་ཕར་འདྲེན་ཚུར་འཐེན་བྱེད། མི་གཞན་དག་གིས་སྒོ་རའི
ནང་ནས་ཟས་ཅོག་བཅུ་གྲངས་ཤིག་བསྒྲིགས་ཏེ་རེ་རེའི་ངོས་སུ་རས་ཤོག་བཏིང་། གསོལ་
སྟོན་གྱི་སྔ་ནུབ་དེར། ཨ་ཕའི་གྲོགས་པོ་ཏིལ“མོ་ཧ་མུ་ཏིས་ཞིམ་སྡོར་ཁུག་མ་འགའ་འཁྱེར་
ཡོང་། ཁོས་ཧྲ་ལའེ་ནོ་ཁུལ་དུ་ཤ་སྲེག་ཟ་ཁང་ཞིག་ཕྱེ་ཡོད། བཤན་པ་དེ་དང་འདྲ་བར་
ཏིལ་མོ་ཧ་མུ་ཏི—ཨ་ཕས་ཁོར “ཏི་ལོ” ཞེས་འབོད་པ་དེས་ཀྱང་དངུལ་མི་ལེན་པར་
ཨ་ཕས་སྔོན་ཆད་ཁོ་ཚང་ལ་རོགས་རམ་གང་མང་བྱས་མྱོང་ཟེར། ཏི་ལོས་ལུག་ཤ་ཚྭ་སྙོལ་
བྱེད་དུས་ལཱ་ཤེན་ཧན་གྱིས་སྐད་དམའ་མོས་ང་ལ། ཨ་ཕས་ཏི་ལོར་གསོལ་ཁང་འབྱེད་སྤྱད་
ཀྱི་སྒོར་མོ་བསྐྱིས་པར་མ་ཟད་སྐྱིན་པ་མི་དགོས་ཞེས་བཤད་པ་རེད་ཟེར། དེ་ལྟར་ཉིན་ཞིག་
ཏི་ལོས་པེན་ཟི་རླངས་འཁོར་ཞིག་བསྐོར་ཏེ་ངེད་ཚང་གི་སྒོ་ཁར་ཡོང་སྟེ། གལ་སྲིད་བསྐྱིས་
སྒོར་ཕྱིར་མི་ལེན་ན་ཕྱིར་འགྲོ་ཡི་མིན་ཞེས་ཨ་འཐས་བྱས་པས་ད་གཟོད་ཨ་ཕས་སྒོར་མོ་དེ་
བླངས་པ་རེད་ཟེར།
ཕྱོགས་གང་ནས་བཤད་རུང་། མ་མཐའ་ཡང་གསོལ་སྟོན་ཞིག་ལ་དཔྱད་འཇོག་བྱེད་
པའི་ཚད་གཞི་ལྟར་བལྟས་ན། ངའི་སྐྱེས་སྐར་སྤྲོ་ཚོགས་ཧ་ཅང་ལེགས་འགྲུབ་བྱུང་འདུག
ངས་ངེད་ཚང་གི་གཞིས་ཀའི་ནང་དུ་མི་འདི་འདྲའི་མང་པོ་ཞིག་འཛོམས་པ་སྔོན་ཆད་
མཐོང་མྱོང་མེད། སྐུ་མགྲོན་ལ་ལས་ལག་ཏུ་ཆང་ཕོར་བསྣམས་ཏེ་སྒོ་ཁྱམས་འོག་ནས་ལབ་
གླེང་བྱེད། ལ་ལས་ཐ་མག་འཐེན་གྱིན་སྐས་ཐེམ་སྟེང་ལ་སྡོད། ལ་ལས་རྒྱབ་སྒོ་ཁར་བསྙེས་
ཏེ་ཁམས་གཡེང་བྱེད་ཀྱིན་སྡོད། གལ་ཏེ་ཐབ་ཚང་གི་ཐེམ་སྟེགས་སམ་སྒོ་ཁྱམས་སུ་འདུག་
ས་སྟོང་བ་ཞིག་མཐོང་ཚེ་འཕྲོག་རྩོད་འདྲ་ཞིག་བྱེད་ཀྱིན་ཁོ་ཚོ་དེ་གར་བསྡད་འགྲོ། ཐ་
ན་སྐས་འོག་ཏུའང་མི་བསྡད་དེ་ཁྲིགས་ཆོག་འདུག ར་སྐོར་ནང་གི་སྡོང་མགོ་ན་སྔོ་སེར་
དམར་ལྗང་སོགས་ཁ་དོག་ཅི་རིགས་ཀྱི་གློག་བཞུ་འོད་དུ་འཚེར། དེའི་གཤམ་རོལ་དུ་མི་
རྣམས་ལྷན་དུ་འཛོམས། ཕྱོགས་བཞིར་བཀལ་ཡོད་པའི་ས་སྣུམ་གྱི་སྒྲོན་མེའི་འོག་ཁོ་ཚོའི་
གདོང་པ་སྣུམ་ཀྲིག་ཀྲིག་བྱེད། སྒོ་རའི་ནང་ལ་ཐུར་བལྟས་བྱས་ཆོག་པའི་ཉི་ཁྱམས་ཟླ་གམ་
མ་དེའི་སྟེང་། ཨ་ཕས་དོ་ནུབ་ཀྱི་གར་སྟེགས་གཙོ་བོ་དེ་བཤམས་ཡོད། སྒྲ་སྐྱེད་སྒམ་བུ་གང་
མང་ར་སྐོར་གྱི་གྲུ་ཟུར་ཀུན་ལ་བཀྲམ་སྟེ་བཞག་ཡོད། དེ་ལྟར་ཉི་ཁྱམས་ཟླ་གམ་མ་དེའི་
སྟེང་ནས་ཨེ་ཤ་རྨེ་ཏི•ཙ་ཧེར་གྱིས་ལག་སྦྲེང་དཀྲོལ་གྱིན་གཞས་གཏོང་ཞིང་། དེ་དང་བསྟུན་
ནས་གཤམ་གྱི་མི་རྣམས་སྟངས་སྟབས་རྫོགས་པའི་གར་ལ་འགྲོ།
ངས་སྐུ་མགྲོན་རེ་རེར་ཁམས་འདྲི་མི་གཏོང་ཀ་མེད་རེད། དོན་ལ་དེ་ནི་ཨ་ཕའི་བཀའ་
ཡིན། དེ་ལྟར་མ་བྱས་ན་ཕྱི་ཉིན་སྨྲ་ལྕེ་རླུང་ལ་བསྐུར་རྒྱུར་དགའ་མཁན་ཚོས། དེ་ཚང་ལ་
གུས་ལུགས་མི་ཤེས་པའི་བུ་རུལ་ཞིག་འདུག་ཅེས་འུད་སྒྲོག་བྱས་ན་ཅི་བྱ། དེར་བརྟེན་ངས་
འགྲམ་པ་བསྲིངས་ཚད་ལ་འོ་བྱས་ཤིང་མགྲིན་པ་བརྐྱངས་ཚད་སྐེ་འཇུ་བྱས། ཁོང་རྣམ་
པའི་ལེགས་སྐྱེས་ལ་ཡང་ཡང་བཀའ་དྲིན་ཞུས། དེ་ལྟར་ཡུན་རིང་པོར་ཨུ་ཚུགས་ཀྱི་འཛུམ་
མདངས་བསྡུས་པས། མཚམས་ཤིག་ངའི་གདོང་པ་ཞ་རེངས་སུ་སོང་སྟེ་ཚ་བེར་བེར་བྱེད།
ཨ་ཕ་ངེད་གཉིས་སྒོ་རའི་ནང་བཟོས་ཡོད་པའི་ཆང་གི་སྒྲོམ་སྟེགས་དེའི་མདུན་དུ་
ལངས་སྡོད་དུས་སྐྱེས་པ་ཞིག་གི་སྐད་གྲག་བྱུང་། “སྐྱེས་སྐར་ལ་བཀྲ་ཤིས་བདེ་ལེགས་ཞུ།
ཨ་མེར།” ཨ་སེབ་རེད། ཁོའི་ཕ་མ་གཉིས་ཀྱང་ཁོ་དང་ལྷན་དུ་འདུག ཨ་སེབ་ཀྱི་ཨ་ཕའི་
མིང་ལ་མ་ཧི་མུ་ཏེ་རུ་འབོད། བོངས་ཐུང་ལ་ཤ་སྐམ། མདོག་ནག་ལ་གདོང་ཆུང་། ཁོའི་ཨ་
མའི་མིང་ལ་ཏེན་ཡཱ་ཟེར་ཞིང་སྐུ་ལྕམ་ལོ་གཞོན་ཞིག་རེད། མོ་ནི་ཚོད་ཚོད་ལ་སྨྱོ་ཞད་དང་
བཅས་འཛུམ་ཡོང་མཁན་ཞིག་རེད། མིག་ཟུང་བར་མེད་དུ་འཁྲེབ་འཁྲེབ་རྡེབ། སྐབས་
དེར་ཨ་སེབ་དེ་འདྲའི་ཕ་མ་གཉིས་ཀྱི་བར་དུ་འགྲེང་ཞིང་ལག་པ་དེ་གཉིས་ཀའི་ཕྲག་
མགོར་བཀལ་ཏེ་གནམ་ནས་ཐུར་ལ་འཁོར་ནས་ཁ་ཐེར་ཐེར་དགོད། དེར་བརྟེན་ཁོས་དེ
གཉིས་ཁྲིད་དེ་ཚུར་ཡོང་བ་དང་མི་འདྲ་ལ་དེ་གཉིས་ཁོའི་ལག་མགོར་འཇུས་ཏེ་ཚུར་ཡོང་
བ་དང་མཚུངས། ཕར་བལྟས་ན་ཁོ་ནི་ད་གཟོད་ཨ་ཕ་ཡིན་ཞིང་དེ་གཉིས་ཀ་ཁོའི་བྱིས་པ་
ལོས་ཡིན་སྙམ་པ་ཞིག་ཡོང་། ངའི་མགོ་ནང་དུ་འཐོམས་ཡོར་ཞིག་བརྒྱུགས། ཨ་ཕས་ཁོ་ཚོ་
ཕེབས་པར་བཀའ་དྲིན་ཆེ་ཟེར།
“ངས་ཆེད་མངགས་ཁྱོད་ལ་མཚམས་རྟགས་ཤིག་བདམས་པ་ཡིན།” ཨ་སེབ་ཀྱིས་
དེ་ལྟར་ཟེར། གདོང་སྐྱི་ལ་ཤ་འཁུམ་རྒྱག་གིན་ཏེན་ཡཱས་མིག་མདངས་ཨ་སེབ་ཀྱི་སྟེང་ནས་
ངའི་སྟེང་ལ་སྤར་ཏེ་ཅུང་ཞིག་ཚུལ་འཆོས་སུ་སོང་བའི་འཛུམ་མདངས་ཕྱུང་། མིག་ཟུང་
ཀེམ་ཀེམ་གཡོ། ངས་མོའི་བཟོ་ལྟ་དེ་ཨ་ཕས་མཐོང་ཡོད་དམ་སྙམ།
ཨ་ཕས། “ད་རུང་རྐང་རྩེད་སྤོ་ལོ་རྩེད་རྒྱུར་དགའ་འམ། སྙིང་ཉེ་བའི་ཨ་སེབ”
ཁོས་སྔོན་ཆད་ནས་བཟུང་ངས་ཨ་སེབ་དང་གྲོགས་པོ་བསྒྲིགས་ན་ཡག་བསམས་ཡོད།
ཨ་སེབ་འཛུམ་བྱུང༌། ཁོའི་ཞིམ་མངར་གྱི་འཛུམ་མདངས་ཅི་འདྲའི་དྭངས་ཤིང་
གཙང་བ་ལ། ཏག་ཏག་དེས་ང་སྐྱི་གཡའ་བར་བྱས། “དེ་ནི་བཤད་མ་དགོས་པ་ཞིག་རེད།
སྙིང་ཉེ་བའི་ཨ་ཁུ།”
“ངའི་ཡིད་ན་ཡོད་པ་ལྟར་ན་ཁྱོད་ནི་གཡས་ལམ་རྡེག་མཁན་ཞིག་མིན་འགྲོ།”
དེ་ལ་ཨ་སེབ་ཀྱིས་ཟེར་དོན། “དེ་དུས་ཡིན་ལགས། འོན་ཀྱང་ད་ལོ་ནས་ངས་དཀྱིལ་
རར་རྡེག་གིན་ཡོད། དེ་ལྟར་བྱས་ན་ངས་ལྒང་ལི་མང་ཙམ་དོལ་དུ་འཇུག་ཐུབ། གཟའ་
འཁོར་རྗེས་མར་ངེད་ཚོས་རྨི་ཁུའུ་ལཱ་དབྱང་རུ་ཁག་དང་འགྲན་སྡུར་བྱ་རྩིས་ཡོད། དེ་ནི་
གཟིགས་མོ་ཡག་ཤོས་ཤིག་ཡིན་སྲིད། ཁོ་ཚོར་རུ་མི་ངར་བ་འགའ་འདུག”
མགོ་ལྕོག་ནང་དུ་ལྡེམ་ལྡེམ་ཨ་ཕས། “ཁྱོད་ཀྱིས་ཤེས་ཡོད་པ་ལྟར། སྔོན་ཆད་ལོ་ན་
གཞོན་དུས་ངས་ཀྱང་དཀྱིར་རར་ལྒང་ལི་དེད་པ་ཡིན” ཟེར།
“ངས་མནའ་བསྐྱལ་ཐུབ། མོས་པ་ཡོད་ན་ཁྱེད་ཀྱིས་ད་ལྟའང་ལྒང་ལི་དེད་ཆོག་ཆོག་
རེད།” ལྷད་མེད་པའི་རྣམ་འགྱུར་དང་བཅས་མིག་ཟུང་ལྷེམ་ལྷེམ་ཨ་སེབ་ཀྱིས་དེ་ལྟར་ཨ་
ཕར་གཅམ་བསྟོད་བྱས།
ཨ་ཕས་ཀྱང་ཁོའི་ངོར་བལྟས་ཏེ་མིག་ཟུང་རྡེབ་ཀྱིན། “ངས་བལྟས་ན་ཁྱོད་ཀྱི་ཨ་
ཕས་གཅམ་བསྟོད་ཀྱི་འཇོན་ཐང་འགྲན་ཟླ་བྲལ་བ་དེ་རང་བུ་ལའང་བསླབས་ཚར་
འདུག” ཅེས་ཨ་སེབ་ཀྱི་ཨ་ཕར་གྲུ་ངར་གྱིས་འཕུད་རྡེག་འགའ་བྱས་པས་ཅུང་ཙམ་མིན་
ན་གཏེ་པོ་དེ་ས་རུ་འདྲེད་སོང་། དེར་མཐུད་བྱུང་བའི་གཏེ་པོ་དེའི་དགོད་སྒྲ་ནི་ཨ་སེབ་ཀྱི་
ཨ་མ་ཏེན་ཡཱའི་འཛུམ་མདངས་ཇི་བཞིན་ཚུལ་འཆོས་ཀྱིས་ཡོངས་སུ་ཁེངས་འདུག གློ་
བུར་དུ་ངའི་སེམས་ལ། ཡང་ན་ཟུར་ངོས་གཞན་ཞིག་ནས་བཤད་ན། ཁྱོ་ཤུག་འདི་གཉིས་
ཏན་ཏན་རང་གི་བུ་ལ་སྐྲག་གིན་འདུག་སྙམ། ངས་རང་གི་ངོ་ཤའི་སྟེང་ལ་འཛུམ་ཆུང་ཞིག་
གཏོད་བསམས་རུང་། ཁ་བུག་གཉིས་ཀ་ཡར་ཀྱོམ་ཙམ་བྱེད་པ་ལས་ཅི་ཡང་མ་ནུས
ཨ་སེབ་དང་ཨ་ཕ་གཉིས་ཀྱི་བློ་ཁ་དེ་ལྟར་འཆམ་པོ་ཡོད་པ་མཐོང་སྟེ། ངའི་ཁོག་པའི་ནང་
ན་ཅི་ཞིག་གིས་སྟེང་འོག་བརྗེ་བཞིན་འདུག
ཨ་སེབ་ཀྱིས་མིག་མདངས་ངའི་ཕྱོགས་ལ་བསྐོར་ཏེ། “བཱ་ལེ་དང་ཁཱ་མོ་གཉིས་ཀྱང་
བསླེབས་ཡོད། ཁོ་གཉིས་ཀྱིས་ཀྱང་ཁྱོད་ཀྱི་སྐྱེས་སྐར་འཛུར་དུ་འཇུག་མི་དཔེ” ཞེས་སྐྱི་
འཛུམ་སྙེར་རུང་མགོ་བོ་ལྡེམ་ཙམ་བྱས་པ་ལས་ངས་ཁ་མ་གྲག
“ངེད་ཚོས་སང་ཉིན་ངེད་ཚང་ནས་ལག་རྡེབ་སྤོ་ལོ་རྒྱག་རྩིས་ཡོད།” ཨ་སེབ་
ཀྱིས། “ཁྱོད་ཀྱང་ཡོང་ནས་མཉམ་དུ་རྩེས་ཆོག འཐད་ན་ཧཱ་སན་ཡང་ཁྲིད་ཤོག” ཟེར།
“ཉན་ཡོང་ན་སྐྱིད་པོ་ཞིག་རེད།” མིག་ནང་དུ་འོད་འཕྲོ་བཞིན་ཨ་ཕས། “ཁྱོད་
ཀྱིས་བལྟས་ན་ཅི་འདྲ་རེད། ཨ་མེར” ཟེར།
“ང་ལག་རྡེབ་སྤོ་ལོ་རྩེ་རྒྱུ་ངོ་མ་མི་དགའ།” ངས་དབ་དིབ་དེ་ལྟར་ལབ། ཨ་ཕའི་
མིག་ནང་གི་འོད་མདངས་ཡལ་སོང་། དེའི་འཕྲོར་མི་ལ་འཚེར་སྣང་སྟེར་བའི་ལྷིང་
འཇགས་ཤིག་འཁོར་ཡོང་།
“བཟོད་གསོལ་ཞུ། སྙིང་ཉེ་བའི་ཨ་སེབ” ཅེས་ཕྲག་པ་གཟེངས་ཙམ་བྱས་ནས་ཨ་
ཕས་ངའི་ཚབ་ཏུ་དགོངས་དག་ཞུས་སོང་། དེས་ཡང་བསྐྱར་ངའི་སེམས་ནང་ལ་ཟུག་རྔུ་
ཞིག་འཁོར་དུ་བཅུག
“ཅི་ལ་སྐྱོན། དེ་འདྲ་མ་གསུང་རོགས།” ཨ་སེབ་ཀྱིས། “འོན་ཀྱང་ངེད་ཚང་གི་སྒོ
ཆེན་ནམ་ཡང་ཁྱོད་ཀྱི་ཕྱོགས་སུ་ཕྱེ་སྟེ་ཡོད། སྙིང་ཉེ་བའི་ཨ་མེར། གང་ལྟར་ངས་ཁྱོད་དཔེ་
ཆར་ལྟ་རྒྱུར་དགའ་བ་གོ་མྱོང་། དེར་བརྟེན་ང་རང་ཉིད་ཆེས་དགའ་བའི་དཔེ་ཆ་ཞིག་ཁྱོད་
ལ་ལེགས་སྐྱེས་སུ་ཁྱེར་ཡོང་ཡོད" ཅེས་ཁོས་ཕྱི་ཐུམ་བརྒྱབ་ཟིན་པའི་ལེགས་སྐྱེས་ཤིག་ང་
ལ་གཏད་དེ “སྐྱེས་སྐར་ལ་བཀྲ་ཤིས་བདེ་ལེགས་ཞུ” ཟེར།
ཁོས་ལུས་སྟོད་ལ་སྲང་བལ་གྱི་ཚི་ལེན། དེའི་སྟེང་མགུལ་ཆིངས་དམར་པོ། སྨད་ལ་
དོར་མ་སྔོན་པོ། རྐང་ལ་འོད་ཁྱུག་ཁྱུག་བྱེད་པའི་ཀོ་ལྷམ་ཆ་གཅིག་བཅས་སྐྱོན་བཙལ་རྒྱུ་
མེད་པའི་ཤོམ་དཔེ་མེད་བརྒྱབ་འདུག ལུས་ཡོངས་སུ་གནའ་འབྲུག་རྟགས་ཅན་གྱི་སྤོས་
ཆུའི་དྲི་ཞིམ་འཐུལ། གསེར་མདོག་གི་སྐྲ་ལོ་ལྟག་རྒྱབ་ཏུ་གྲ་དག་གེར་ཤད། ཕྱི་ཚུལ་ནས་
བལྟས་ན། ཁོ་ནི་ཕ་མའི་འདུན་མ་སྐོང་མཁན་གྱི་བུ་རབ་ཅིག་ཏུ་འདུག དེ་ལྟར་སྟོབས་དང་
རྩལ་གྱིས་བརྟས། གཟུགས་གཞི་ཚད་དུ་རྫོགས། གོས་བཟང་ལ་འཕྱོར་ལེགས། གཤིས་ཀ་
ཡག་ལ་སྤྱོད་པ་ཚུལ་དང་ལྡན། ཕོ་ཡག་ཟེར་ན་མིག་དབང་འཕྲོག་ལེ། ད་དུང་རིག་པ་བཀྲ་
ལ་སྒོས་སུ་གྲུང་ཤ་དོད་པོའི་སྒོ་ནས་དར་མ་ཚོ་དང་གླེང་མོ་སྐྱིད་པོ་གཏོང་ཤེས། འོན་ཀྱང་
ངས་བལྟས་ན། ཁོས་མིག་མདངས་ཀྱིས་ཁོ་གཡོ་འཚོང་བྱས་འདུག ངས་ཁོའི་མིག་ནང་དུ་
བལྟས་ཏེ་བསྡད་ན་ཁོའི་ཕྱི་ཤུན་རྫུན་མ་དེ་བརྟོལ་ཐུབ། ལྐོག་ཏུ་བསྐུངས་ཡོད་པའི་ཁོའི་སྨྱོ་
ཧམ་མཐོང་ཐུབ།
“ཅིའི་ཕྱིར་མི་ལེན་ནམ། ཨ་མེར།” ཨ་ཕས་དེ་ལྟར་ཟེར།
“ཅི་ཞིག”
ཨ་ལ་ཁྱོད་ཀྱི་ལེགས་སྐྱེས་ཟེར་བ་ཡིན།” སུན་སྣང་དང་བཅས་ཨ་ཕས། “སྙིང་ཉེ་
བའི་ཨ་སེབ་ཀྱིས་ཁྱོད་ལ་ལེགས་སྐྱེས་སྟེར་གྱིན་པ་མི་མཐོང་ངམ” ཟེར།
“འོ” ཞེས་ངས་ཤོག་སྒམ་དེ་ཚུར་བླངས་རྗེས་མིག་མདངས་ཕྱིར་བསྡུས་ནས་སེམས་
ལ། གལ་སྲིད་མི་ཚོགས་འདི་དང་རྒྱང་དུ་གྱེས་ནས། ཁོར་ཡུག་འདི་དང་རྒྱང་དུ་གྱེས་ནས།
རང་ཉིད་གཅིག་པུ་ཁང་པའི་ནང་འཛུལ་ཏེ་དཔེ་དེབ་དག་དང་མཉམ་དུ་སྡོད་རྒྱུ་བྱུང་ན་ཅི་
མ་རུང་སྙམ།
“ཝ་ཡེ།” ཨ་ཕའི་སྐད་རེད།
“ཅི་ཟེར།”
ཨ་ཕས་སྐད་མགོ་དམའ་མོར་བསྒྱུར། མི་མང་གི་སྔུན་ནས་ཁོ་ཁ་སྐྱེངས་སུ་བཅུག་ཚེ་
ཁོས་ནམ་རྒྱུན་འདི་ལྟར་བྱེད། “ཁྱོད་ཀྱིས་སྙིང་ཉེ་བའི་ཨ་སེབ་ལ་བཀའ་དྲིན་ཞུས་ན་མི་
ཆོག་གམ། ཁོས་འདང་བརྒྱབ་པ་ཅི་འདྲའི་ཞིབ་ཚགས་རེད།”
ངའི་སེམས་ལ་ཨ་ཕས་ཨ་སེབ་ལ “སྙིང་ཉེ་བའི” ཞེས་མ་བོས་ན་བསམས། ཁོས་ཐེངས་
འགར་དེ་ལྟར་བོས་སོང་། ཁོས་ང་ལ “སྙིང་ཉེ་བའི་ཨ་མེར” ཞེས་ཐེངས་ག་ཙམ་ལ་འབོད་
མྱོང་། འོན་ཀྱང་ངས “བཀའ་དྲིན་ཆེ” ཞེས་ལན་བྱིན། ཨ་སེབ་ཀྱི་ཨ་མས་ང་ལ་ཅི་ཞིག་བཤད་
འདོད་ཀྱིས་བལྟས་ཏེ་སྡོད། དེར་ངས་ད་གཟོད་ཨ་སེབ་ཀྱི་ཕ་མ་གཉིས་ཀས་ད་རུང་སྐད་ཆ་ཚིག་
གཅིག་ལབ་མྱོང་མེད་པ་ཚོར། ང་རང་ཉིད་དང་ཨ་ཕར་མུ་མཐུད་དུ་འཚེར་སྣང་མི་ཡོང་བའི་
ཕྱིར—གཙོ་བོ་ཨ་སེབ་ཀྱི་འཛུམ་མདངས་ཅན་གྱི་གདོང་པ་དེ་མི་མཐོང་བའི་ཕྱིར
ང་ཕར་ལ་བུད་སོང་། འགྲོ་ཁར་ཨ་ཟེབ་ལ “ཁྱོད་ཡོང་བར་བཀའ་དྲིན་ཆེ” ཞེས་སྨྲས།
འཚང་ག་རྒྱག་པའི་མགྲོན་པོ་དག་ལས་ཕྱིར་བུད་དེ། ངས་སུ་ལའང་ཤེས་སུ་མ་བཅུག་
པར་ལྕགས་བཏུལ་མས་རྡུང་བཟོ་བྱས་པའི་སྒོ་ཆེན་དེ་ལས་ཕྱིར་ཐོན། ངེད་ཚང་གི་མར་
གཤམ་ཁྱིམ་ཚང་གཉིས་ཀྱི་འཕྲོ་ན་ས་སྟོང་ཞིག་ཡོད། སྔོན་ཆད་ཨ་ཕས་ལཱ་ཤེན་ཧན་ལ་
ལབ་པ་ངས་གོ་མྱོང་། ས་དེ་ནི་ཁྲིམས་དཔོན་ཞིག་གིས་ཉོས་ཡོད་ཅིང་ད་ལྟ་ཨར་ལས་མཁན་
པོས་མཁར་གྱི་མ་ཕྱིའི་རི་མོ་འགོད་སྒང་ཡིན་ཟེར། ད་ལྟ་ས་དེ་ད་རུང་ཐང་རྒོད་དུ་ལུས་
ཡོད་ལ་སྟེང་དུ་ས་འདམ་དང་རྡོ་བ། དེ་བཞིན་རི་རྩྭ་མ་གཏོགས་ཅི་ཡང་མི་མཐོང་།
ངས་ཨ་སེབ་ཀྱིས་བྱིན་པའི་ལེགས་སྐྱེས་དེའི་ཕྱི་ཐུམ་ཤོག་བུ་གཤགས། ཟླ་འོད་ལ་
བརྟེན་ནས་མདུན་ཤོག་ལ་ཞིབ་མོར་བལྟས། དེ་ནི་ཤེ་ཐི་ལིས་བྲིས་པའི་རང་གི་ལོ་རྒྱུས་ཤིག་
རེད། ཐེ་ཚོམ་མེད་པར་ངས་དེ་རྩྭ་ལྡུམ་ཁྲོད་གཡུགས་པ་ཡིན།
ངས་ཁྱིམ་མཚེས་ཚང་གི་གྱང་ལ་རྒྱབ་བསྙེས་ཏེ་མར་ལ་ཤུད་སོང་ནས་ས་ངོས་སུ་
བསྡད། ཏན་ཏན་མུན་པའི་ཁྲོད་ཡུད་ཙམ་རིང་ཙོག་སྟེ་བསྡད། པུས་མོ་གཉིས་ཀ་བྲང་ལ་
དམ་དུ་སྦྱར་ཏེ་མིག་བཏེགས་ནས་གནམ་གྱི་སྐར་མར་བལྟས། མཚན་མོ་འདི་རེམ་པོར་
རྫོགས་འགྲོ་བར་རེ་སྒུག་བྱས།
“ཁྱོད་ཀྱིས་རང་གི་མགྲོན་པོར་འདུག་རོགས་བྱ་མི་དགོས་སམ།” རྒྱུས་ཡོད་ཀྱི་སྐད་
སྒྲ་དེ་གྲག་བྱུང་། གྱང་རྩ་བརྒྱུད་དེ་ལཱ་ཤེན་ཧན་ཚུར་ཡོང་གིན་འདུག
ངས་ཁོར “དེ་ཚོར་ངས་འདུག་གྲོགས་བྱ་དགོས་མེད། ཨ་ཕ་དེ་གར་ཡོད་པ་ཁྱོད་ཀྱིས་
བརྗེད་སོང་ངམ” ཞེས་ལྡོག་འདྲི་བྱས། ཆང་ཕོར་ལས་འཁྱགས་ཧྲུག་གི་སིལ་སྒྲ་སྒྲོག་གིན་
ཁོ་ངའི་འཁྲིས་སུ་བསྡད། ཅུང་ཞིག་ཡ་མཚན་སྐྱེས་ཏེ་ངས་ཁོར “ཁྱོད་ཀྱང་ཆང་འཐུང་
མཁན་ཞིག་ཡིན་པ་ངས་མ་ཤེས” ཞེས་སྨྲས།
“ངས་ཆང་འཐུང་ནའང་།” དགའ་སྤྲོའི་ངང་ཁོས་ང་ལ་གྲུ་མོས་འཕུད་རྡེག་ཙམ་
བྱས་ཏེ “གལ་ཆེ་བའི་འདུ་ར་ནས་མ་གཏོགས་མི་འཐུང” ཟེར།
འཛུམ་ཙམ་བྱས་ཏེ་ངས “ཐུགས་རྗེ་ཆེ” ཞུས།
ཁོས་ཚུར་ལ་ཕོར་བ་འདེགས་ཙམ་བྱས་རྗེས་ཁམ་གང་བཏུང་། དེའི་འཕྲོར་ཐ་མག་
རྐང་གཅིག་ལ་མེ་བགོས། འཚག་མཆུ་མེད་པའི་ཕ་ཁི་སི་ཐན་གྱི་ཐ་མག ཨ་ཕ་ཁོ་གཉིས་
རྟག་ཏུ་འདི་འཐེན་རྒྱུར་དགའ། “ངས་ཁྱོད་ལ་རང་གིས་ཨེན་ཙམ་མིན་ན་གཉེན་སྒྲིག་
བྱས་སོང་ཞེས་ལབ་མྱོང་ངམ།”
“བདེན་ནམ།” ལཱ་ཤེན་ཧན་གྱིས་ཀྱང་གཉེན་སྒྲིག་བྱ་སྲིད་པ་དྲན་གྱིན་ང་ལ་རང་
དབང་མེད་པར་དགོད་ཁ་ཞིག་ཤོར།
ངས་དེ་རིང་བར། ཁོ་ནི་ངའི་ཨ་ཕའི་སྨྲ་བ་ཉུང་བའི་མཛའ་གཅུགས་ཀྱི་ཤག་རྒན་ཞིག
ངའི་རྩོམ་འབྲིའི་མཛུབ་ཁྲིད་ཀྱི་དགེ་རྒན་ཞིག ངའི་གྲོགས་པོ་ཞིག ཕྱི་རྒྱལ་དུ་འགྲོ་ཐེངས་
རེར་ང་ལ་ལེགས་སྐྱེས་རེ་ཉོ་རྒྱུ་མི་བརྗེད་མཁན་ཞིག་ཏུ་བརྩིས་ཡོད་པ་མ་གཏོགས། ཁྱོ་ག་
དང་ཨ་ཕ་ཞེས་པའི་འབོད་སྒྲ་དེ་ཁོའི་ལུས་སྟེང་ལ་སྦྱར་ཏེ་བསམ་བློ་བཏང་མྱོང་མེད།
ཁོས་མགོ་བོ་ལྡེམ་ཙམ་གནང་། “བདེན་པ་ཡིན། དེ་དུས་ང་ལོ་བཅོ་བརྒྱད་ལ་སོན་
ཡོད། བུ་མོ་དེའི་མིང་ལ་ཧི་མེ་ལཱ་འབོད། རིགས་རྒྱུད་ཧ་ཙ་ར་རེད། ངེད་ཚང་གི་ཁྱིམ་
མཚེས་ཚང་གི་གླ་པའི་བུ་མོ་རེད། ལྟ་བས་ཆོག་མི་ཤེས་པ་ཞིག་ཡོད། ཅུང་ཞིག་ཁམ་སེར་
ཆགས་པའི་སྐྲ་ལོ། ངུར་ཁའི་མདངས་འཛིན་མིག་ཟུང་ཆེན་པོ་ཆ་གཅིག……མོ་ནམ་
རྒྱུན་གསལ་ལྷང་ལྷང་དགོད་རྒྱུར་དགའ…………མིག་བཙུམས་ན་ངས་ད་ལྟའང་མོའི་དགོད་
སྒྲ་དེ་ཐོས་ཐུབ།” ཁོས་ཆང་ཕོར་སྙོག་ཙམ་བྱས་ཏེ་སྐད་ཆའི་འཕྲོ་མཐུད། “ངེད་གཉིས་
ནམ་རྒྱུན་གསང་འཕྲད་བྱེད་ས་ངའི་ཨ་ཕའི་ཀུ་ཤུའི་སྡོང་ར་ཡིན། ནམ་གུང་ཡོད་ཚད་ལྷིང་
འཇགས་སུ་གྱུར་རྗེས་ངེད་གཉིས་དེ་གའི་སྡོང་རྩར་བསྡད་དེ་ཕན་ཚུན་སྙིང་གཏམ་ལབ་པ་
ཡིན………ངས་མོའི་ལག་པ་ནས་བཅིངས་ཏེ……ཨ་མེར……………ངས་ཁྱོད་ངོ་ཚ་བར་བྱས་
སོང་ངམ།”
“ཏོག་ཙམ།” ངས་དེ་ལྟར་ལན་བྱིན།
“ཏོག་ཙམ་ཡིན་ན་ཁྱོད་ལ་གནོད་མི་ཡོང་།” ཡང་ཆང་ཁམ་གང་བསྟེན་ཏེ་ཁོས་
ཁ་བརྡའི་འཕྲོ་བསྐྱངས། “གང་ལྟར་ཡང་། ངེད་གཉིས་ལ་འདི་ལྟ་བུའི་འཕྲུལ་སྣང་ཞིག་
ཡོད། རྨི་ལམ་འདྲ་བའི་གཟབ་རྒྱས་ཀྱི་གཉེན་སྟོན་ཆེན་མོ་ཞིག་གཤོམ་སྲིད། དེར་ངེད་
གཉིས་ཀྱིས་ཁན་ཏ་ཧར་དང་ཁ་པུར་ན་ཡོད་པའི་ཉེ་དུ་རྩ་ལག་ནས་དགའ་གཅེས་གྲོགས་
བཟང་ཡོངས་སུ་མགྲོན་ལ་འབོད། དེ་ནས་ངས་ངེད་གཉིས་ལ་ཁང་གསར་ཞིག་དབུབ་སྲིད།
མདོག་དཀར་པོ་འོ་མ་འདྲ་བ་དགོས། གློ་འབུར་གྱི་ཉི་ཁྱམས་མཐིལ་དུ་རྫ་གཡམ་གདིང་
དགོས། སྒེའུ་ཁུང་ཧ་ཅང་ཆེ། སྒོ་རའི་ནང་དུ་སིལ་སྡོང་གཟུགས་ཡོང་། མེ་ཏོག་སྣ་ཁ་ཅི་
རིགས་གདབ་ཡོང་། སྒོ་རའི་ནང་ལ་སྤང་ཐང་ལྷེབ་མོ་ཞིག་ཀྱང་ངེས་པར་དགོས། དེ་ནི་ངེད་
གཉིས་ཀྱི་བྱིས་པ་རྩེ་ས་ཡིན། རེས་གཟའ་པ་སངས་ཉིན་ཆོས་ཁང་དུ་སོང་སྟེ་གསོལ་སྨོན་
ཞུས་རྗེས། མི་རྣམས་ཡོངས་སུ་ངེད་ཚང་ལ་གུང་ཚིགས་རོལ་དུ་ཕེབས་ཡོང་། ངེད་ཚོས་
སྒོ་རའི་ནང་གི་སྐྱེད་མོས་ཚལ་གྱི་སེ་འབྲུའི་སྡོང་བོའི་གྲིབ་བསིལ་འོག་ཏུ་བཟའ་བཏུང་
ལོངས་སུ་སྤྱོད། ཁ་ཤིན་ཏུ་སྐོམ་ན་ཁྲོན་པའི་ནང་ནས་དྭངས་གཙང་གི་ཆུ་གསར་བླངས་ཏེ་
བཏུང་ཆོག དེའི་འཕྲོར་ཇ་ཞོར་ལ་བྱེ་རིལ་བཟའ་བཞིན། ངེད་གཉིས་ཀྱིས་རང་གི་བྱིས་
པ་དང་ཤ་ཉེ་ཚོའི་བྱིས་པ་ཚོ་ལྷན་ཅིག་རྩེད་མོ་རྩེ་བར་བརྩེ་བའི་མིག་གིས་མྱོང་རོལ་བྱེད་
ཀྱིན་སྡོད་”
ཁོས་ཆང་རག་ཁ
ཁམ་ཆེན་པོ་ཞིག་བླངས་པས་གློ་ལུ་འགའ་བརྒྱབ། “ཡིད་ཕངས་པ་
ནི། ངས་དོན་བྱ་འདི་རང་གི་ཨ་ཕར་ལབ་དུས་ཁོའི་གདོང་ལ་འཁོར་བའི་ཧང་སང་གི་རྣམ་
འགྱུར་དེ་ཁྱོད་ཀྱིས་མཐོང་ཐབས་ཡོད་པ་མ་རེད། ངའི་ཨ་མ་རྦད་དེ་བརྒྱལ་སོང་། ངའི་ཨ་
ཅག་གིས་མོའི་ངོ་ལ་ཆུ་འཁྱག་སྟོར་ཞིང་བསིལ་རླུང་གཡོབ། ཕར་བལྟས་ན་ངས་གྲི་རིང་
བཏོན་ཏེ་ངེད་ཚོའི་མ་རྒན་གྱི་སྐེ་བཅད་སོང་བ་དང་འདྲ། ངའི་ཨ་ཕས་འཕྲལ་མར་བཀག
པ་མིན་ན། ངའི་ཕུ་བོ་ཡཱ་ལ་འེར་གྱིས་ངོ་མས་མེ་བོའུ་དེ་ལག་ཏུ་ལེན་ཡོང་སྲིད” ཅེས་ལཱ་
ཤེན་ཧན་གྱིས་སྡུག་གཅོང་གི་ངུ་དགོད་ཅིག་བརྒྱབ་སྟེ། “ཧི་མེ་ལཱ་ངེད་གཉིས་འཇིག་རྟེན་
ཧྲིལ་པོའི་གདོང་ཐད་དུ་ལངས་པ་རེད། ད་དུང་ངས་ཁྱོད་ལ་བཤད། སྙིང་ཉེ་བའི་ཨ་མེར།
མཐར་གཏུགས་ཏེ་ཡོང་ན། ནམ་རྒྱུན་ང་ཚོས་གདོང་གཏོད་དགོས་སའི་འཇིག་རྟེན་དེ་ང་
ཚོ་ལས་རྣམ་པར་རྒྱལ་གྱིན་ཡོད། ཏན་ཏན་དེ་འདྲ་རང་རེད” ཟེར།
“དེའི་རྗེས་ནས་ག་རེ་བྱས་སོང་།”
“ཉིན་དེ་ག་རང་དུ། ངའི་ཨ་ཕས་ཧི་མེ་ལཱ་དང་མོའི་ནང་མི་ཚོ་དོས་འཁོར་ཞིག་གི་ཀླད
ལ་བརྫངས་ཏེ་ཧ་ཙ་ར་ཅ་ཏིར་བསྐྱལ་སོང་། དུས་དེ་ནས་བཟུང་ངས་མོ་མཐོང་མྱོང་མེད།”
“ཅི་འདྲའི་ཡིད་ཕངས་པ་ལ།” ངའི་ངག་ནས་དེ་ལྟར་ཐལ།
“ཡང་ན་དེ་ནི་ཆེས་ལེགས་པའི་མཇུག་འབྲས་རེད།” ཕྲག་པ་གཟེངས་ཙམ་བྱས་
ཏེ་ལཱ་ཤེན་ཧན་གྱིས། “ངེད་གཉིས་ལ་མཇུག་འབྲས་སྨིན་པའི་དབང་དུ་བྱས་རུང་། མོས་
བརྙས་བཅོས་འཁུར་དགོས་པ་གཏན་ཁེལ་རེད། ངའི་ནང་མིས་ནམ་དུ་ཡང་མོ་མི་ཞིག་གི་
ཚད་དུ་འཇོག་མི་སྲིད” ཅེས་ཁོས་ང་ལ་བལྟས་བསྡད་དེ། “ཨ་མེར། བཤད་འདོད་པའི་
དོན་བྱ་ཅི་ཞིག་ཡོད་རུང་། ཁྱོད་ཀྱིས་ང་ལ་མ་གསང་བར་དྲང་མོར་བཤད་ཆོག དུས་ནམ་
ཞིག་ཡིན་རུང” ཟེར།
“དེ་ངས་ཤེས་ཡོད།” གནོང་བག་དང་བཅས་ངས་དེ་ལྟར་སྨྲས། ཅི་ཞིག་ལ་སྒུག་པ་
བཞིན་ཁོས་ཡུན་རིང་པོར་ང་ལ་བལྟས་ཏེ་སྡོད། ཁོའི་མིག་ཟུང་ནག་པོ་དེའི་གཏིང་ངས་
ལོན་ཐབས་མེད། དེ་རུ་ངེད་གཉིས་ཀྱིས་ཕན་ཚུན་ལ་བརྟོལ་མེད་པའི་གསང་བ་ཞིག་གབ་
སྟེ་ཡོད་འདྲ། སྐད་ཅིག་ཆ་དེར་ངས་ཅུང་ཙམ་མིན་ན་ཁོར་བཤད་སོང་། ཅུང་ཙམ་མིན་ན་
ཡོད་ཚད་ཁོར་བཤད་སོང་། འོན་ཀྱང་བཤད་ཚར་རྗེས་ཁོས་ང་ལ་ལྟ་ཚུལ་ག་རེ་འཛིན་སྲིད།
ཁོས་ང་ལ་འཁོན་སེམས་འཛིན་ངེས། གཅིག་བྱས་ན་དེ་ནི་ཅི་འདྲའི་ལུགས་དང་མཐུན།
“འདི་ཁྱོད་ལ་སྟེར།” ཁོས་ང་ལ་དངོས་པོ་ཞིག་ཚུར་བསྟབས་འོངས་ཏེ། “ངས་ཅུང་
ཙམ་མིན་ན་བརྗེད་སོང་། སྐྱེས་སྐར་ལ་བཀྲ་ཤིས་བདེ་ལེགས་ཞུ” ཟེར། དེ་ནི་ཀོ་བ་སེར་
ནག་གི་རྒྱབ་ཤུན་ཅན་གྱི་ཟིན་དེབ་ཅིག་རེད། དེ་མ་ཐག་ཀོ་བའི་དྲི་མ་ཞིམ་པོ་སྣ་ལམ་དུ་
འཐུལ་ཡོང་། ངས་ལག་པ་བསྲིངས་ཏེ་དེའི་མཐའ་ཤན་གྱི་གསེར་སྐུད་ལ་ལག་པས་མྱུལ་
མྱུལ་བྱས། ཁོས “ཁྱོད་ཀྱི་གཏམ་རྒྱུད་འབྲི་དེབ་བྱོས” ཟེར། ངས་ཁོར་ཐུགས་རྗེ་ཆེ་ཞུ་
བསམ་དུས་གློ་བུར་ཅི་ཞིག་འགས་ཏེ་བར་སྣང་ལ་མེ་ལྕེ་མཆེད་བྱུང་།
“ཤོག་སྦག”
ངེད་གཉིས་རེམ་པོར་ཕྱིར་གཞིས་ཀར་ལོག སྐུ་མགྲོན་ཡོད་ཚད་པོ་སྒོ་རའི་ནང་
ལངས་ཏེ་བར་སྣང་ཁམས་ལ་ཅེར་འདུག འབར་གས་དང་འུར་ལྡིར་རེ་རེ་བར་སྣང་ལ་སོང་
བ་དང་བསྟུན་དེར་ཡོད་བྱིས་པ་ཀུན་གྱིས་དགའ་སྤྲོའི་སྐད་ཅོར་རྒྱག་ཡོང་། ཐེངས་རེ་རེར་
མེ་ལྕེ་སིར་སིར་མཆེད་ཅིང་འབར་གས་རྦད་ཀྱིས་བྱུང་སྟེ་འོད་རྣོན་འཕྲོ་བའི་མེ་ཏོག་གི་
ཕྲེང་བ་གནམ་ནས་འཚེར་ཡོང་དུས། མི་རྣམས་ཀྱིས་དགའ་འབོད་ལྷང་ལྷང་སྒྲོག་ཅིང་ཐལ་
མོ་ཤག་ཤག་རྡེབ། སྐར་ཆ་རེ་རེའི་འཕྲོ་ནས། དེ་ལྟར་གློ་རྡེག་འབར་གས་བྱུང་བའི་མེ་ལྕེ་
དམར་ལྗང་སེར་གསུམ་གྱིས་ངེད་ཚང་གི་སྒོ་ར་རྒྱབ་མ་ཁ་དོག་སྣ་ལྔའི་འོད་དུ་བཀར་ཡོང་།
དེ་འདྲའི་སྐད་ཅིག་མའི་འོད་འཚུབ་ཐེངས་གཅིག་གི་ཁྲོད། ངས་རང་གིས་དུས་
གཏན་དུ་བརྗེད་ཐབས་མེད་པའི་རྣམ་པ་ཞིག་མཐོང་། ཧཱ་སན་གྱིས་དངུལ་གྱི་སྡེར་མ་
བཏེགས་ཏེ་ཨ་སེབ་དང་བཱ་ལེ་ལ་ཞབས་ཕྱི་འབུལ་གྱིན་འདུག མཚམས་དེར་འོད་སྣང་ཡལ་
ནས་ནག་ཐིབ་བེར་གྱུར། ཡང་བསྐྱར་སིར་སིར་གྱི་སྒྲ་གྲག་ཅིང་འབར་གས་ཆེན་པོ་བྱུང་།
དེའི་འཕྲོར་གསེར་མདོག་གི་འོད་རླབས་ཤར་གཅིག་འཕྲོས་བྱུང་། དེའི་གཤམ་ན་ཨ་སེབ་
ཀྱིས་གདོང་པར་གདུག་པའི་གཉེར་འཛུམ་བསྡུས་ཏེ། མཛུབ་ཚིགས་ཤིག་གིས་ཧཱ་སན་གྱི
བྲང་ག་རྡུང་གིན་ཅི་ཞིག་ལབ་ཀྱིན་འདུག
དེའི་འཕྲོར། གནམ་རྒན་མས་མཁྱེན། ཡང་བསྐྱར་ཅི་ཡང་མི་མཐོང་བར་གྱུར་སོང་།

ལེའུ་དགུ་པ།

ཕྱི་ཉིན་ཞོགས་པར། ཁང་པའི་ནང་འཛུལ་བསྡད་དེ་ངས་ལེགས་སྐྱེས་ཀྱི་ཤོག་སྒམ་རེ་
རེ་བཞིན་ཁ་ཕྱེ། དེ་ལྟའི་ངལ་བ་བསྟེན་དགོས་དོན་ང་རང་གིས་ཀྱང་མི་ཤེས། རྒྱུ་མཚན་ནི་
སྤྲོ་སྣང་སྤུ་ཙམ་མེད་པའི་ངང་མིག་ཤུད་རེ་བྱས་རྗེས། ངས་ལེགས་སྐྱེས་དེ་དག་རང་དགར་
ཁང་པའི་གྲུ་ཟུར་དེ་རུ་གཡུགས་པ་ཡིན། རིམ་བཞིན་དེ་གར་ལེགས་སྐྱེས་ཀྱི་རི་ཆུང་ཞིག་
བྱུང་། པའོ་ལི་ལེ་པར་ཆས། གློག་གི་རྦ་རླབས་བསྒྱུར་ཆོག་གི་སྒྲ་སྡུད་འཁོར་ལོ། ལྷུ་བསྒྲིགས་
ཆོག་པའི་གློག་སྒུལ་མེ་འཁོར་རྩེད་ཆས། ད་དུང་སྒོར་མོ་བླུགས་ཡོད་པའི་ཡིག་སྐོགས་
འགའ། ངས་རང་གིས་ནམ་ཡང་སྒོར་མོ་དེ་དག་བཀོལ་མི་སྲིད་ལ། སྒྲ་སྡུད་འཁོར་ལོ་དེར་
ཡང་མཉན་མི་སྲིད་པ་ཤེས། གློག་སྒུལ་མེ་འཁོར་དེ་ཡང་ངའི་ཁང་པའི་ནང་ནས་རང་གི་
ལྕགས་ལམ་སྟེང་འཛེག་མི་སྲིད། མདོར་བསྡུར་ཏེ་བཤད་ན་ངས་རྩེད་ཆས་འདི་དག་བཀོལ་
མི་འདོད་ཁྲག་དྲི་འཐུལ་བའི་རྩེད་ཆས་དང་སྒོར་མོ་འདི་དག དེར་མ་ཟད། གལ་ཏེ་ང་
ཤོག་བྱ་འགྲན་སྡུར་ལས་རྒྱལ་མེད་ཚེ། ཨ་ཕས་ང་ལ་ཅིས་ཀྱང་འདི་ལྟ་བུའི་གཟབ་རྒྱས་ཀྱི་
སྐྱེས་སྐར་གསོལ་སྟོན་ཞིག་གཤོམ་མི་སྲིད། ཅིས་ཀྱང་མི་སྲིད།
ཨ་ཕས་ང་ལ་ལེགས་སྐྱེས་གཉིས་གནང་ཡོད། གཅིག་ནི་ལྕགས་རྟའི་རྒྱལ་པོ་
སི་ཝེནསི་ཐེན་ཀི་རེ"ལྕགས་རྟ་རེད། ཉེ་འཁོར་གྱི་བྱིས་པ་ཚོའི་ཧེབ་སྐྱ་མོ་ཤོར་འགྲོ་བར་
གདོན་ཅི་ཟ། ཁ་པུར་ན་འདི་འདྲའི་ལྕགས་རྟ་ཡོད་མཁན་ཉིན་སྐར་ཙམ་ལས་མེད། ད་ཆ་
ང་ཡང་དེ་ཚོའི་གྲལ་དུ་ཚུད་སོང་བ་རེད། དེའི་རྭ་ཅོ་ཡར་ལ་གཟེངས་ཤིང་མཐོ། འཇུ་སའི་
ཡུ་བ་འགྱིག་ནག་གིས་བཟོས་ཡོད། ད་དུང་བཞོན་སྟེགས་ནི་སྐད་གྲགས་ཆོད་པའི་ངང་
ལག་དབྱིབས་ཅན་རེད། འཁོར་ལོའི་རྩིབས་དང་མུ་ཁྱུད་གསེར་མདོག་ཏུ་སྣང་། རྣོ་ལྕགས་
ཀྱིས་བཟོས་པའི་གཞུང་སྒྲོམ་གྱི་ཁ་དོག་དམར་པོར་ཡོད། ཁྲག་མདོག་གི་དམར་པོ། བྱིས་
པ་གཞན་ཞིག་ཡིན་ན་དེ་མ་ཐག་མཆོང་ཐེངས་གཅིག་གིས་བཞོན་ཏེ་སྲང་ལམ་དུ་ཧང་
འགྲོས་བྱེད་དུ་བརྒྱུག་སྲིད། ཡང་ན་ཟླ་བ་འགའི་སྔོན་ཡིན་ཚེ་ངས་ཀྱང་དེ་ལྟར་བྱ་སྲིད།
ངའི་སྒོ་ཁར་གསེག་སྟེ་ཁེན་བསྡད་ནས་ཨ་ཕས། “བློར་འབབ་བམ” ཟེར། ངས་
གཡུང་དུལ་གྱི་བག་ནས་རེམ་པོར “ཐུགས་རྗེ་ཆེ” ཞེས་ལན་བྱིན། ངས་རང་གིས་སྐབས་
དེར་སྐད་ཆ་མང་ཙམ་ལབ་རྒྱུ་བྱུང་ན་ཅི་མ་རུང་སྙམ།
“ངེད་གཉིས་ཕྱི་ལོགས་སུ་བཞོན་དུ་སོང་ན་ཅི་འདྲ་རེད།” ཨ་ཕས་དེ་ལྟར་ཟེར།
ཁོས་ང་བསུ་བཞིན་འདུག འོན་ཀྱང་བསམ་པ་རྣམ་དག་མ་རེད།
“ཐེངས་རྗེས་མར་བལྟ། དེ་རིང་ང་ཅུང་ཞིག་ཐང་ཆད།”
“འོ་ན་དེ་བྱ།” ཨ་ཕས་དེ་ལྟར་ཟེར།
“ ཨ་ཕ།”
“ཅི་རེད། ”
“ཁྱོད་ཀྱི་ཤོག་སྦག་ལ་བཀའ་དྲིན་ཆེ།” ངས་དེ་ལྟར་སྨྲས། ངས་ཁོ་ལ་བཀའ་དྲིན་ཆེ་
ཞུ་བཞིན་འདུག འོན་ཀྱང་བསམ་པ་རྣམ་དག་མ་རེད།
“འོ་ན་ད་ངལ་ཡག་པོ་གསོས།” ཨ་ཕས་དེ་ལྟར་བཤད་རྗེས་རང་གི་ཁང་པའི་ཕྱོགས་
སུ་བུད་སོང་།
ཨ་ཕས་ང་ལ་གནང་བའི་ལེགས་སྐྱེས་གཞན་པ་དེ་ཁོས་ཐ་ན་ངས་དེའི་ཁ་
འབྱེད་པར་ཡང་མ་བསྒུགས་པར་བུད་སོང། ལག་འདོགས་དུས་ཚོད་འཁོར་ལོ་ཞིག་
རེད། དེའི་ངོས་ཀྱི་ཁ་དོག་སྔོན་པོར་ཡོད་ལ། ནང་ངོས་གསེར་མདོག་གི་མདའ་ཁབ་ནི་གློག་
ཞགས་འཁྱུག་པའི་དབྱིབས་སུ་དོད། ངས་ཐ་ན་དེ་ལག་མགོར་འདོགས་པའི་ཚུགས་ཀ་ཙམ་
ཡང་མ་བྱས། དེ་ལྟར་ལག་ཞོར་ལ་ཁང་པའི་གྲུ་ཟུར་གྱི་རྩེད་ཆས་སྤུང་ཏོ་དེའི་ཁྲོད་གཡུགས་
པ་ཡིན། དངོས་ཆས་སྤུང་གསོག་དེའི་ཁྲོད་དུ་མ་གཡུགས་པ་འབའ་ཞིག་ནི། ལཱ་ཤེན་ཧན་
གྱིས་བྱིན་པའི་ཟིན་དེབ་ཀོ་ཤུན་མ་དེ་ཡིན། དེ་ཁོ་ན་ཁྲག་དྲི་འཐུལ་བའི་སྒོར་མོས་ཉོས་པ་
དང་མི་འདྲ།
རང་གི་མལ་ཁྲིའི་མཐའ་ཁར་ཙོག་སྟེ། ངས་ལག་ཟུང་གིས་ཟིན་དེབ་དེའི་ཁ་ཕྱེ་སྟེ་
སེམས་ནང་དུ་ལཱ་ཤེན་ཧན་གྱིས་གླེང་བའི་ཧི་མེ་ལཱའི་གཏམ་རྒྱུད་དྲན་གྱིན་བསྡད། ཁོས་
རང་གི་ཨ་ཕས་ཧི་མེ་ལཱ་བསྐྲད་སོང་བ་དེ་ནི། མོ་ལ་མཚོན་ན་ཆེས་ལེགས་པའི་མཐའ་
འབྲས་ཡིན། དེ་མིན་མོས་བརྙས་བཅོས་མྱོང་སྲིད་ཟེར། ཨ་ཁུ་ཧོ་མ་ཡུང་གི་བརྙན་སྟོན་
འཕྲུལ་ཆས་དེ་ལན་རེར་བརྙན་རིས་ག་གེ་མོའི་ངོས་ནས་ཁེགས་ཏེ་བསྡད་འགྲོ་བ་ཇི་
བཞིན། བརྙན་རིས་གཅིག་ཁོ་ན་ངའི་ཀླད་པའི་ནང་དེ་ལྟར་ཁེགས་ཏེ་ལུས། ཕར་བསྐྲད་
ཐབས་མེད་པར་ཁེགས་ཏེ་ལུས——ཧཱ་སན་གྱིས་མགོ་བོ་སྨད་ཅིང་བཏུང་བ་བཏེགས་ནས་
ཨ་སེབ་དང་བཱ་ལེ་ལ་ཞབས་ཏོག་སྒྲུབ་ཀྱིན་འདུག ད་ནི་ཅི་བྱ། ཡང་ན་ངའི་ཡིད་ལ་དྲན་
གྱིན་པ་དེ་ནི་ཆེས་ལེགས་པའི་མཇུག་འབྲས་རེད་ལ། ཏག་ཏག་དེས་ཧཱ་སན་གྱི་སྐྱོ་སྡུག་
ཅུང་ཞིག་སངས་པར་འགྲོ་ཡང་སྲིད། མ་ཟད་ངའི་སེམས་གདོས་ཀྱང་གནས་སྐབས་ཇེ་ཡང་
ལ་གཏོང་། ད་ནི་ཅི་རུང་ཆ་རུང་དོན་བྱ་ཇི་ལྟར་བསྒྲུབ་དགོས་པར་གསལ་ཁ་བྱུང་། དེ་ནི་
ངེད་གཉིས་ལས་གཅིག་ཅིས་ཀྱང་གནས་འདི་དང་ཁ་གྱེས་དགོས་པ་དེ་རེད། ཅིས་ཀྱང་།
ཉིན་དེའི་ཉིན་གུང་ཕྱི་ཡོལ་མཚམས། ངས་ཐེངས་དང་པོའམ་ཆེས་ཐ་མར་སི་ཝེན་
རྐང་འཁོར་དེ་བཞོན་ནས་གཞིས་ཁུལ་ལ་སྐོར་བ་འགའ་བརྒྱབ་རྗེས་ཕྱིར་ཁྱིམ་དུ་ལོག དེ་
ནས་ཐད་ཀར་ཨ་ཕའི་རླངས་འཁོར་གྱི་བགྲོད་ལམ་བརྒྱུད་ནས་སྒོ་ར་རྒྱབ་མར་ཕྱིན། ཧཱ་
སན་དང་ཨ་ལི་གཉིས་ཀས་དེ་གར་མདང་བསྐྱུར་བའི་གད་སྙིགས་རྫོབ་ཉོག་དག་ལ་གཙང་
སྦྲ་བྱེད་ཀྱིན་འདུག ར་བའི་ནང་ངོས་ག་སར་ཤོག་ཕོར་རམ། སྡོག་དྲིལ་བརྒྱབ་པའི་ཤོག་
བུའི་ལག་ཕྱིས་སམ། སྟོང་ཧང་ཧང་གི་སྐོམ་ཆུའི་དམ་བེ་སོགས་ཀྱིས་བཀང་འདུག ཨ་ལིས་
ཏག་ཏག་རྐུབ་སྟེགས་བལྟབས་ཏེ་གྱང་རྩར་འཁྱེར་གྱིན་འདུག ང་མཐོང་བ་ན་ལག་བརྡ་
ཞིག་བརྒྱབ།
“ཁྱོད་བདེ་མོ། ཨ་ལི།” ངས་ལག་པ་གཡུག་གིན་ཁོ་ལ་ལན་བྱིན།
ཁོས་ལག་པ་ཡ་གཅིག་ཡར་བཏེགས་ཏེ་ང་ལ་ཏོག་ཙམ་སྒུག་རོགས་ཞེས་པའི་བརྡ་
བསྟན་རྗེས་འདམ་སྤྱིལ་ནང་འཛུལ་སོང་། ཅང་མ་འགོར་བར་ལག་ཏུ་དངོས་ཆས་ཁ་ཤས་
ཐོགས་ཏེ་ཕྱིར་བུད་བྱུང་། ཁོས “མདང་ཧཱ་སན་ངེད་གཉིས་ཀྱིས་ཁྱོད་ལ་ལེགས་སྐྱེས་འདི་
སྟེར་བསམས་རུང་གོ་སྐབས་མ་འགྲིག” ཅེས་འཚེར་བག་དང་བཅས་ང་ལ་ཤོག་སྒམ་ཞིག་
གཏད་ཡོང་སྟེ། “འདི་ཕལ་བ་ཕལ་རྐྱང་དུ་སོང་སྟེ་ཁྱོད་ཀྱི་ལེགས་སྐྱེས་སུ་མི་ཡོང་། འོན་
ཀྱང་ངེད་ཕ་བུ་གཉིས་ཀྱིས་སེམས་གཏིང་ནས་ཁྱོད་ཀྱི་བློ་ཁ་དང་འཚམ་པར་སྨོན་འདུན་
ཞུས་པ་ཡིན། ཨ་མེར་སྐུ་ངོ་ཆུང་བ། ཁྱོད་ཀྱི་སྐྱེས་སྐར་ལ་བཀྲ་ཤིས་བདེ་ལེགས་ཞུ” ཟེར།
མགྲིན་སྦུག་ཏུ་རྣོང་འགྱུ་ཞིག་བྱུང་སྟེ་ངས་ཨ་ལི་ལ “བཀའ་དྲིན་ཆེ། ཨ་ལི” ཞེས་
སྨྲས། ངའི་སེམས་ལ་ཁོ་གཉིས་ཀས་ང་ལ་ཅི་ཡང་ཉོས་མེད་ན་འགྲིག་སྙམ། ངས་ཤོག་སྒམ་
གྱི་ཁ་ཕྱེ་སྟེ་ལྟ་དུས་མིག་ལམ་ལ་གསར་རྐྱང་གི《ཧྲ་ན་མ》སྒྲུང་དེབ་ཅིག་མངོན་བྱུང་། རྒྱབ་
ཤོག་མཁྲང་བཟོ་ཅན་དུ་འདུག ཤོག་ལྡེབ་རེའི་གཤམ་དུ་བྱོན་ལེགས་པའི་བར་བཅུག་རི་མོ་
རེ་འདུག ལྟོས་དང་། རི་མོ་འདི་ནི་ཧྥེ་ལན་ཅེ་ཡིས་བཙས་མ་ཐག་པའི་བུ་ཁྲེ་ཀུ་སི་ལའོ་ལ་
སྤྱན་མི་གཡོ་བར་ལྟ་བའི་ངང་ཚུལ་རེད། རི་མོ་དེ་ནི་ཨ་ཧྥོ་སི་ཝེས་གྲི་རིང་ཀླད་དུ་གདེངས་
ཤིང་ཆིབས་ཆེན་འོག་ལ་བཞོན་ཏེ་དམག་གི་རུ་སྣ་འདྲེན་པའི་རྣམ་པ་རེད། སྨོས་མ་དགོས་
ཏེ། ད་དུང་རའོ་སེ་ཏན་གྱིས་རང་གི་བུ་སྟེ་དཔའ་རྒོད་སའོ་ལ་བྷོ་ལྔ་བའི་ལམ་དུ་སྐྱེལ་བྱེད་
རལ་གྲི་ལན་གཅིག་བཏབ་པའི་རི་མོ་དེ་ཡང་འདུག “ཅི་འདྲའི་ཡག་པ་ལ།” ངས་ངག་
ནས་དེ་ལྟར་ཐལ།
“ཧཱ་སན་གྱིས་བཤད་པ་ལྟར་ན་ཁྱོད་ཀྱི་དེབ་དེ་རྙིང་ཞིང་རལ་ཏེ། ཐ་ན་བར་གསེབ་
ནས་ཤོག་ལྡེབ་འགའ་ཡང་གྱར་སོང་འདུག་ཟེར།” ཨ་ལིས་ངའོ་སྙམ་པའི་ང་རྒྱལ་དང་
བཅས། “དེབ་འདིའི་ནང་གི་རི་མོ་ཡོད་ཚད་པོ་ལྕགས་སྨྱུག་གི་ལག་བྲིས་སུ་འདུག”
ཅེས་སྐད་ཆར་ཁ་གསབ་བརྒྱབ་ནས་ཁོ་ཕ་བུ་གཉིས་ཀས་ཅི་ཡིན་ཧ་མི་གོ་བའི་དེབ་དེར་
བལྟས་ཏེ་སྡོད།
“ཧ་ཅང་སྙིང་རྗེ་མོ་རང་དུ་འདུག” ངས་དེ་ལྟར་ལན་བྱིན། དོན་ལའང་དངོས་
གནས་སྙིང་རྗེ་མོ་རང་དུ་ཡོད། ངས་བལྟས་ན་ཐ་ན་རིན་གོང་ཡང་སླ་མོ་མ་རེད། ངས་ཨ་
ལི་ལ། དེབ་འདི་ངའི་ལེགས་སྐྱེས་སུ་མི་ཡོང་བ་ག་ལ་ཡོད། ང་ཁྱོད་གཉིས་ཀྱི་ལེགས་སྐྱེས་
དེར་མི་མཛའ་ཞེས་བཤད་འདོད་ཅིག་སྐྱེས། འོན་ཀྱང་སླར་ཡང་རྐང་འཁོར་དམར་པོ་དེའི་
སྒ་ཐོག་ཏུ་ལྡིང་སྟེ་ངས། “ངའི་ཚབ་ཏུ་ཧཱ་སན་ལ་བཀའ་དྲིན་ཆེ་ཞུས་ཤོག” ཅེས་བཤད་དེ་
བརྒྱུགས་ནས་སོང་།
མཐར་མཇུག ངས་དེབ་དེ་ཡང་ཁང་ཟུར་གྱི་ལེགས་སྐྱེས་སྤུང་གསོག་དེའི་སྟེང་དུ་
གཡུགས་པ་ཡིན། འོན་ཀྱང་རང་དབང་མེད་པར་དེ་ལ་ཡང་ཡང་ཟུར་མིག་གིས་ལྟ་དགོས་
པ་ཞིག་ཡོད་པས་ངས་དེ་ལེགས་སྐྱེས་གཞན་པའི་གཏིང་དུ་སྦས་ཏེ་མི་མཐོང་བར་བྱས།
དགོང་མོ་དེར་མ་ཉལ་སྔོན་ལ། ངས་ཨ་ཕར་རང་གི་ལག་འདོགས་ཆུ་ཚོད་དེ་མཐོང་བྱུང་
ངམ་ཞེས་དྲིས།
ཕྱི་ཉིན་ཞོགས་པར། ངས་རང་གི་མལ་ཁང་ནང་ནས་ཁ་རོག་གེར་ཨ་ལིས་ཐབ་ཚང་
གི་ཟས་ཅོག་ལ་ཉ་ར་བྱེད་ཀྱིན་པར་ཉན་ཞིང་བསྡད། ཁོས་དཀར་སྡེར་འཁྲུད་བཤལ་དང་
ཐབ་སྟེགས་གཙང་འབྱིད་རྒྱག་གིན་པར་ཉན་ཞིང་བསྡད། ཨ་ལི་དང་ཧཱ་སན་གཉིས་ཀྱིས་
ལག་འཁོར་རྐང་གཅིག་མ་དེ་དེད་ནས་དངོས་ཆས་ཙག་ཙིག་ཉོ་རུ་ཁྲོམ་རའི་ཕྱོགས་སུ་
འགྲོ་བའི་བར། ངས་ལུས་པོ་སྒེའུ་ཁུང་ཁར་ཁེན་ཏེ་བསྒུགས་ནས་བསྡད།
དེའི་འཕྲོར་ངས་ལེགས་སྐྱེས་སྤུངས་གསོག་དེའི་གསེབ་ནས་སྒོར་མོ་བཅུག་ཡོད་པའི་
ཡིག་སྐོགས་འགའ་དང་ལག་འདོགས་ཆུ་ཚོད་འཁོར་ལོ་དེ་བླངས་རྗེས་རྐང་འཇབ་ལག་
འཇབ་ངང་སྒོར་ཐོན། ཨ་ཕའི་དཔེ་ཤག་བརྒྱུད་དུས་ངས་གོམ་མཚམས་བཞག་སྟེ་ནང་གི་
གྲག་འགུལ་ལ་ཉན། ཞོགས་པ་ཧྲིལ་པོར་ཨ་ཕས་ཁ་པར་རྒྱག་གིན་འདུག སྐབས་དེར་ཁོས་
སུ་ཞིག་ལ་སྐད་ཆ་ལབ་ཀྱིན་པའི་སྒང་རེད། ས་གདན་སྐོར་ཞིག་ཡོད་པ་ཚོད་དཔག་ལྟར་
ན་གཟའ་འཁོར་རྗེས་མར་འབྱོར་ཐུབ་ཟེར། རྐང་འཇབ་ལག་འཇག་སྒོས་སྐས་ལས་གཞུང་
ལ་བབས་ཤིང་སྒོ་ར་འཕྲེད་དུ་བཅད་དེ། སེང་ཕྲོམ་སྡོང་བོའི་རྒྱབ་ལོགས་དེ་ནས་ང་ཨ་ལི་
དང་ཧཱ་སན་གཉིས་ཀའི་སྤྱིལ་བུའི་ནང་འཛུལ། དེ་ནས་ངས་ཧཱ་སན་གྱི་བལ་ཕྱར་དེའི་ཟུར་
གཅིག་ནས་ཡར་བཀྱག་སྟེ་འོག་ཏུ་ལག་འདོགས་ཆུ་ཚོད་འཁོར་ལོ་གསར་བ་དེ་དང་། ཨ་
དྷུ་ཧན་གྱི་ཤོག་ལོར་སྤར་མོ་གང་བརྫངས་རྗེས་ཕྱིར་བཀབ།
ཡང་ཆུ་ཚོད་ཕྱེད་ཀ་ཙམ་ལ་བསྒུགས་རྗེས་ངས་ཨ་ཕའི་སྒོ་བརྡུངས། རྫུན་དེ་ལབ་
དེ་ནི་ནར་མར་བྱུང་བའི་ཁྲེལ་མེད་ཤོབ་ཀྱི་ཕྲེང་རྒྱུན་ལས་ཐ་མ་དེ་ཡིན་པར་སེམས་ནས་
སྨོན་ལམ་བརྒྱབ།
ངས་མལ་ཁང་གི་སྒེའུ་ཁུང་བརྒྱུད་དེ་ལྟ་དུས། ཨ་ལི་དང་ཧཱ་སན་གཉིས་ཀྱིས་ལག་
འཁོར་རྐང་གཅིག་མའི་སྟེང་དུ་སྐམས་ཤ་དང་རྣངས་བག ཤིང་ཏོག སྔོ་ཚལ་སོགས་ཁྲིགས་
ཆོད་པ་ཞིག་བརྩིགས་ཏེ་རླངས་འཁོར་བགྲོད་ལམ་སྟེང་དེད་བྱུང་བ་མཐོང་། མཚམས་དེར་
ཨ་ཕ་འདམ་སྤྱིལ་དེ་ལས་ཕྱིར་བུད་དེ་ཨ་ལིའི་ཕྱོགས་སུ་སོང་། ཁོ་ཚོས་མཆུ་ཏོ་མུར་མུར་
ངས་ཐོས་ཐབས་བྲལ་བའི་སྐད་ཆ་ལབ་ཀྱིན་འདུག ཨ་ཕས་རང་གི་ཁང་པའི་ཕྱོགས་སྟོན་
ཙམ་གནང་བར་ཨ་ལིས་མགོ་ལྕོག་ལྡེམ་ཙམ་བྱས། ཁོ་ཚོ་དེ་གར་སོ་སོར་གྱེས། ཨ་ཕ་ཕྱིར་
ཁྱིམ་དུ་ལོག ཨ་ལི་དང་ཧཱ་སན་གཉིས་སྔ་གཞུག་སྒོས་ཁོ་གཉིས་ཀའི་ཁང་མིག་ནང་ཡལ།
ཆུ་ཚོད་སྐར་མ་འགའི་འཕྲོ་ནས་ངའི་སྒོ་མོ་བརྡུངས་ཏེ་ཨ་ཕས། “ངའི་གཞུང་སྒྲུབ་
ཁང་དུ་ཤོག འུ་ཚོས་དོན་བྱ་དེའི་གསལ་ཁ་དགྲོལ་དགོས” ཟེར།
ང་ཨ་ཕའི་དཔེ་ཤག་ཏུ་སོང་སྟེ་ཀོ་བའི་འབོལ་ཁྲི་དེའི་སྟེང་བསྡད། ཧ་ལམ་ཆུ་ཚོད་
ཕྱེད་ཀ་ཞིག་གི་འཕྲོ་ནས་ཧཱ་སན་དང་ཨ་ལི་གཉིས་ཀའང་འབྱོར་བྱུང་།
ཁོ་གཉིས་ཀའི་མིག་ཟུང་སྐྲངས་ཤིང་དམར་པོར་ཆགས་ཡོད་པར་བལྟས་ན། ད་སྔོན་ས་
ཁང་ནང་ནས་ངུས་ཡོད་པ་ཁོ་ཐག་རེད། ཁོ་གཉིས་ཀས་གྱ་ལག་བྱས་ཏེ་ཨ་ཕའི་སྔུན་ནས་
ལངས་ཏེ་སྡོད། ངས་རང་ཉིད་ལ་འདི་ལྟ་བུའི་མི་ལ་སྡུག་པོ་བཟོ་བའི་ནུས་པ་དུས་ནམ་ཞིག་
ལ་ལྡན་སོང་བར་བསམ་བློ་གཏོང་གིན་བསྡད།
ཨ་ཕས་ཁ་རི་ཁ་ཐུག་གིས་དྲིས་བྱུང་། “སྒོར་མོ་ཁྱོད་ཀྱིས་བརྐུས་པ་ཨེ་ཡིན། ཨ་མེར་
གྱི་ལག་འདོགས་དུས་ཚོད་འཁོར་ལོ་ཁྱོད་ཀྱིས་བརྐུས་པ་ཨེ་ཡིན། ཧཱ་སན།”
ཧཱ་སན་གྱི་ལན་མདོར་བསྡུས་ཏེ་ཡིག་རྡོག་གཅིག་ཙམ་ལས་མི་འདུག ཁོས་གཅོང་
སྐད་དང་བཅས “ཡིན” ཟེར།
སུ་ཞིག་གིས་འགྲམ་ལྕག་ཚ་བེར་བེར་གཅིག་གཞུས་པ་ལྟར། ངའི་ལུས་པོས་འཁུམས་
རིལ་ཞིག་བརྒྱབ། སེམས་པ་མར་ལ་ལྗིད་ཀྱིས་དཔྱངས། ཅུང་ཙམ་མིན་ན་དངོས་དོན་དག་
ངག་ལས་ཤར་མར་ཐལ། འོན་ཀྱང་ངས་འཕྲལ་མར་དྲན་པ་རྩིས་ཀྱིས་ཟིན་པར་བྱས། འདི་
ནི་ཧཱ་སན་གྱིས་ཆེས་མཐའ་མཇུག་ངའི་ཚབ་ཏུ་གྱོང་དང་བུབ་ཀ་རང་གཉར་བླངས་པ་
རེད། གལ་སྲིད་ཁོས “མིན” ཞེས་ལབ་པ་ཡིན་ན། ཨ་ཕས་ཁོར་ཡིད་ཆེས་གནང་སྲིད་པ་
གཏན་ཁེལ་རེད། དེའི་རྒྱུ་མཚན་ནི། ཧཱ་སན་གྱིས་རྫུན་མི་སྨྲ་བ་ཀུན་གྱི་སེམས་ན་ཁྲིགས་
ཁྲིགས་ཡིན། དེ་བས་ཨ་ཕས་ཧཱ་སན་ལ་ཡིད་ཆེས་གནང་ཚེ་དོགས་པའི་མདུང་རྩེ་ངང་ངམ་
ཤུགས་ཀྱིས་ང་ལ་གཏོད་ཡོང་། དེ་དུས་ངས་ཕྱིར་ཁ་རྩོད་རྒྱག་ཁུལ་བྱ་དགོས། འོན་ཀྱང་
མཐར་ཐུག་ངའི་རྫུན་རྐུབ་རལ་འགྲོ་བ་གཞིར་བཞག་རེད། མ་ཟད། ཨ་ཕས་མི་ཚེ་གཏན་དུ་
ང་གུ་ཡངས་ལ་གཏང་མི་སྲིད། འདི་ལས་ངས་དོན་བྱ་གཞན་ཞིག་རྟོགས། ཧྭ་སན་གྱིས
ཤེས་འདུག ངས་སྲང་ཤུར་དེ་ལས་ཡོད་ཚད་མཐོང་ཡོད་པ་ཤེས་འདུག ངས་ལྟད་མོར་རྒྱང་
ནས་བལྟས་བསྡད་པ་ཤེས་འདུག ངས་ཁོར་རྒྱབ་ལོག་བྱས་རུང་ཁོས་ཡང་བསྐྱར་ང་ཐེངས་
གཅིག་ལ་བསྐྱབས་པ་རེད། ཡང་ན་འདི་ནི་ཆེས་ཐ་མ་དེ་ཡིན་སྲིད། སྐད་ཅིག་ཆ་དེར། ང་
ཧཱ་སན་ལ་འདང་ཆེ་བར་གྱུར་སོང་། སྐྱེ་བོ་སུ་ལས་ཀྱང་འདང་ཆེ་བར་གྱུར་སོང་། ངས་ཁོ་
ཚོར་རྩྭ་གསེབ་ཀྱི་དུག་སྦྲུལ་དེ་ང་ཡིན། མཚོ་ཞབས་ཀྱི་གདོན་འདྲེ་དེ་ང་ཡིན་ཞེས་བཤད་
འདོད། ང་ལྟ་བུ་ཞིག་གི་ཕྱིར་དུ་ཁོས་ཕམ་ཉེས་འཁུར་མི་འོས། རྫུན་རྐྱལ་ང་ཡིན། ཟོག་པོ་
ང་ཡིན། ཁྲམ་པ་ང་ཡིན། སེམས་གཏིང་ནས་དགའ་སྤྲོ་གཞན་ཞིག་མྱུག་མྱུག་འགུལ་ཡོང་
བ་མིན་ན། ངའི་ངག་ལས་དེ་ལྟར་ཤོར་སོང་། གཅིག་བྱས་ན་ང་དགའ་དོན་ནི། ད་ལྟའི་ཆ་
འདིར་ཡོད་ཚད་མཇུག་རྫོགས་ལ་ཉེ་བས་རེད། ལར་ཨ་ཕས་ཁོ་གཉིས་ཕྱིར་སྐྲོད་གཏོང་དུས་
སོ་སོར་སེམས་སྡུག་ཕྲན་བུ་རེ་ཡོད་རུང་། ཕྱི་ཉིན་འཚོ་བ་སྔར་ལྟར་རྒྱུན་མར་ཡོང་ངེས།
ངས་མཐའ་གཅིག་ཏུ་འདོད་ཅིང་འདུན་པའང་དེ་མིན་ནམ། ང་མུ་མཐུད་དུ་འཚོ་དགོས།
མི་སྐྱིད་པ་དག་བརྗེད་པར་བྱ་དགོས། འདས་སོང་གི་ཡོད་དོ་ཅོག་ཡོང་ཡེ་མེད་པར་བཟོས་
ཏེ་ཉི་མ་གསར་བ་མགོ་བརྩམ་དགོས། རང་དབང་ངང་མཁའ་དབུགས་འབྱིན་རྔུབ་བྱེད་རྒྱུ་
དེ་ང་ལ་མཚོན་ན་ཅི་འདྲའི་ཉེ་བར་མཁོ།
འོན་ཀྱང་ཨ་ཕས་ང་ཧང་སང་བར་བྱས་པའི་སྐད་ཆ་གཅིག་ལབ་བྱུང་། “ངས་ཁྱོད་གུ་
ཡངས་ལ་བཏང་ཆོག”
ཨ་ཙི། ཅི་ཟེར། གུ་ཡངས་ལ་བཏང་ཆོག་ཟེར་རམ། འོན་ཀྱང་བརྐུ་འཁྱེར་ནི་གུ་ཡངས་
ལ་བཏང་མི་ཆོག་པའི་བྱས་ཉེས་མིན་ནམ། བྱས་ཉེས་ཡོད་རྒུའི་ཕྱི་མོ་མིན་ནམ། ཁྱོད་ཀྱིས་
མི་ཞིག་བསད་ཕྱིན་ཚེ་སྲོག་གཅིག་བརྐུས་པ་རེད། ཁྱོད་ཀྱིས་ཁོའི་ཁྱིམ་ཐབ་དེའི་སྐྱེས་མ་
ཞིག་ཡིན་པའི་ཁེ་དབང་བརྐུས་པ་རེད། མོའི་བྱིས་པ་ཚོའི་ཨ་ཕ་ཕྲོགས་པ་རེད། ཁྱོད་ཀྱིས་
རྫུན་ལབ་ཕྱིན་གཞན་པས་དོན་དངོས་ཤེས་རྟོགས་བྱས་ཆོག་པའི་ཁེ་དབང་བརྐུས་པ་རེད།
ཁྱོད་ཀྱིས་གཡོ་ཁྲམ་བྱས་ཕྱིན་འདྲ་མཉམ་གྱི་ཁེ་དབང་བརྐུས་པ་རེད། བཟོད་སྒོམ་གཏན་
མེད་ཀྱི་བྱས་ཉེས་ཤིག་ལ་བརྐུ་འཁྱེར་ལས་ཐུ་བ་མེད། ཨ་ཕས་ང་པུས་མགོར་བཟུང་བསྡད་
དེ་འདི་འདྲ་ངེས་ངེས་གཏན་གཏན་ལབ་པ་མིན་ནམ། དེ་ལྟ་ན་ཁོས་ཧཱ་སན་ཏན་ཏན་གུ་
ཡངས་ལ་བཏང་སྟེ་དོན་བྱ་འདིའི་མཇུག་སླ་མོར་བསྒྲིལ་ཆོག་པ་ཞིག་ཡིན་ནམ། དེར་མ་
ཟད། ཨ་ཕས་དོན་བྱ་འདི་འདྲ་ཡང་གུ་ཡངས་ལ་གཏོང་བ་བདེན་ན། ཁོས་ཅིའི་ཕྱིར་ང་གུ་
ཡངས་ལ་མི་གཏོང་བ་རེད། ཏན་ཏན་ང་ཁོས་རེ་བ་རྒྱག་པའི་བུ་རུ་མ་ཡོང་བས་ཡིན་ནམ།
དེ་འདྲ་ཡིན་ནམ......
“ང་ཚོ་འགྲོ་ཆས་ཡིན། སྐུ་ངོ་།” ཨ་ལིས་ཁ་གྲག་བྱུང་།
“ཅི་ཟེར།” ཨ་ཕའི་གདོང་མདོག་ཀྱང་འགྱུར་སོང་།
“ང་ཚོ་འདི་ནས་མུ་མཐུད་དུ་འཚོ་སྡོད་བྱ་ཐབས་མི་འདུག” ཨ་ལིས་ལྕག་ལྕག་ནན་
ནན་དེ་ལྟར་སྨྲས།
“འོན་ཀྱང་ངས་ཁོ་གུ་ཡངས་ལ་བཏང་བ་ཡིན། ཨ་ལི། ཁྱོད་ཀྱིས་མ་ཐོས་སམ།”
ཅུང་ཞིག་འུ་ཐུག་པའི་ངག་གིས་ཨ་ཕས་དེ་ལྟར་སྨྲས།
“ད་ནི་ངེད་གཉིས་འདི་རུ་སྡོད་པའི་དཔེ་མི་སྲིད། སྐུ་ངོ་། ངེད་གཉིས་འགྲོ་རྒྱུ་གཏན་
ཁེལ་ཡིན” ཞེས་ཨ་ལིས་ཧཱ་སན་རང་གི་འཁྲིས་སུ་འཐེན། ལག་པས་བུ་ཡི་སྐེ་ནས་བསྐོར་
ཏེ་རང་གི་གྲུ་ཁུགས་སུ་སྦྱོར། འདི་ནི་འགེབས་སྲུང་གི་བཟོ་ལྟ་ཞིག་རེད། ཁོས་བུ་ལ་སུ་ཞིག་
གིས་གནོད་འཚེ་སྐྱེལ་ཡོང་བར་ཉེན་ཟོན་བྱེད་ཀྱིན་པ་ངས་ཤེས་ཐུབ། ཨ་ལིས་ངའི་ཕྱོགས་
ལ་འཁྱག་སིབ་སིབ་ཀྱི་བཟོད་པ་གཏན་མེད་ཀྱི་མིག་མདངས་ཀྱིས་བལྟས་ཡོང་། རེད། ཧཱ་
སན་གྱིས་ཁོ་ལ་བཤད་འདུག ཁོ་ལ་ཡོད་ཚད་བཤད་འདུག ཨ་སེབ་དང་ཁོའི་གྲོགས་པོ་
གཉིས་ཀས་ཁོར་བཅོས་པ་ཡོད་ཚད། ད་དུང་ཤོག་བྱ་དེ་དང་འབྲེལ་ཚད། ང་དང་འབྲེལ་
ཚད། ཡོངས་སུ་རྫོགས་པ་ཁོས་ཤེས་ཚར་འདུག ཡ་མཚན་པ་ནི། རང་གི་གདོང་འབག་གཞི་
ནས་གཞན་ཞིག་གིས་བརྟོལ་སོང་བར་ང་དགའ་པོ་བྱུང་། ཉིན་རྒྱུན་ཟོལ་རྫུ་འཁྲབ་རྒྱུ་ནི་ཅི་
འདྲའི་ངལ་དུབ་ཡོང་བ་ཞིག་རེད་ཨང་།
“སྒོར་རྡོག་དེ་ཚོའམ་དུས་ཚོད་འཁོར་ལོ་དེར་ངས་ཁ་ཡ་བྱེད་ཀྱིན་མེད” ཅེས་ལག་
མཐིལ་ཡར་ལ་བསྟན་ཞིང་དཔུང་པ་ཆེན་པོ་གཉིས་འཕྲེད་དུ་བརྐྱངས་ཏེ་ཨ་ཕས་ཨ་ལི་
ལ “ཁྱོད་ཀྱིས་ཅིའི་ཕྱིར་འདི་ལྟར་བསྒྲུབ་དགོས་པ་ངས་ཤེས་མ་སོང………ཁྱོད་ཀྱིས ‘དཔེ་
མི་སྲིད’ ཟེར། དེའི་ནང་དོན་ཅི་ཡིན།"
“དངོས་འབྲེལ་དགོངས་དྭངས་ཞུ་སྐུ་ངོ་། ངེད་གཉིས་ཀྱིས་རྡོག་ཁྲེས་ལ་སྡུད་གསོག་
བརྒྱབ་ཚར། ད་ནི་འགྲོ་ཐག་ཆོད་ཡིན།”
ཨ་ལིས་དེ་ལྟར་བཤད་མ་ཐག་ཨ་ཕ་ཡར་ལངས་བྱུང་། སྐྱོ་སྡུག་གི་རྣམ་འགྱུར་སྦ་
གསང་མེད་པར་ངོ་རུ་ལུད་དེ་ཡོང་། “ཨ་ལི། ངས་ཁྱོད་ལ་བྱིན་པ་ཉུང་སོང་བས་ཁྱོད་
འཁོང་བཞིན་ཡོད་པ་ཡིན་ནམ། ཁྱོད་ཕ་སྤད་ཀྱི་སྟེང་ལ་ང་ཡག་པོ་མེད་དམ་ཅི། ང་ལ་སྤུན་
མཆེད་ཡོད་པ་མ་རེད། ཁྱོད་ནི་ངའི་སྤུན་མཆེད་ཡིན། ཨ་ལི། ཁྱོད་ཀྱིས་ཤེས་གསལ་རེད།
ཨ་ལི། དེ་འདྲ་མ་གནང་རོགས།”
“ངེད་གཉིས་སྡུག་ལ་མང་ཙམ་གཏད་ཡོད། ད་ནི་དོན་བྱ་རྣམས་ཇེ་བཙོག་ཏུ་མ་
གཏང་རོགས་སྐུ་ངོ་།” ཨ་ལིའི་ཁ་ཤས་འཁུམ་འདར་རྒྱག ངའི་ཁོའི་ངོ་ཡི་སྐྱོ་གདུང་གི་
རྣམ་འགྱུར་མཐོང་བྱུང་།
ཏག་ཏག་སྐབས་དེར། ངས་ད་གཟོད་རང་གིས་བཟོས་པའི་དབྱེན་སྦྱོར་གྱི་ལས་དེ་ཅི་
འདྲའི་ངམ་གནག་ཅིག་ཡིན་པ་མཐོང་བྱུང་། ངས་ད་གཟོད་རང་གིས་དེར་ཡོད་ཀུན་གྱི་
སེམས་ལ་བཞག་པའི་སྡུག་བསྔལ་གྱི་རྨ་ཁ་ཅི་འདྲའི་ཟབ་པ་མཐོང་བྱུང་། ཐ་ན་ཨ་ལིའི་
ཞ་རེངས་སུ་སོང་བའི་ངོ་གདོང་དེས་ཀྱང་ཚོད་མེད་པའི་སེམས་གཅོང་དེ་འགེབ་མ་ཐུབ་
པ་མཐོང་བྱུང་། ངས་རང་ལ་གཅུན་ཏེ་ཧཱ་སན་ལ་བལྟས། འོན་ཀྱང་ཁོས་མགོ་བོ་བྲང་ལ་
སྨད་ཅིང་ཕྲག་ཟུང་ནང་དུ་ཞོམ་སྟེ་ཚི་ལེན་གྱི་ཐུ་སྣེའི་སྐུད་མགོ་ཞིག་མཛུབ་གུར་དཀྲི་
བཞིན་སྡོད།
ད་ལྟ་ཨ་ཕས་ཞུ་བ་འཐེན་བྱུང་། “རྒྱུ་མཚན་ཅི་ཡིན་ང་ལ་བཤད་རོགས་གནོངས་
དང་། འདི་ངས་ཅིས་ཀྱང་ཤེས་དགོས་ཡོད།”
ཨ་ལིས་གསང་བ་དེ་ཨ་ཕར་བརྟོལ་མ་སོང་། མཐའ་གཅིག་ཏུ་ཧཱ་སན་གྱིས་རྐུས་བྱས་
པ་ཁས་བླངས་པའི་སྟེང་ནས་བསྡད། ཕྱིར་རྒོལ་ཕྲན་ཙམ་མ་བྱས། དེའི་རྒྱུ་མཚན་ངས་ནམ་
ཡང་རྟོགས་ཐབས་བྲལ། འོན་ཀྱང་ངས་མནོ་བསམ་བཏང་སྟེ་ཤེས་ཐུབ་པ་ནི། ཁོ་གཉིས་
ཀས་མུན་པ་འཐིབས་པའི་ཁང་མིག་དེ་རུ་ངུ་ཅོ་བརྒྱབ་ཅིང་མཆི་མ་བཏོན་ཡོད་པ་དེ་རེད།
དེར་ཧཱ་སན་གྱིས་ཨ་ལི་ལ་ང་ཐེར་འདོན་མི་བྱེད་པར་ཞུ་བ་བྱས་ཡོད་པ་དེ་རེད། འོན་ཀྱང་
ངས་བསམ་བློ་ཇི་ལྟར་བཏང་རུང་ཤེས་ཐབས་ལར་ནས་མ་བྱུང་བ་ནི། དེ་འདྲའི་གནས་
ཚུལ་ཛ་དྲག་གི་སྐབས་སུའང་ངག་མི་སྨྲ་བའི་བརྟུལ་ཞུགས་སུ་ལྷིང་པོར་སྡོད་ཚུགས་པའི་
ཨ་ལིའི་རང་གཅུན་གྱི་ནུས་པ་དེ་གང་ཞིག་ནས་ཡོང་བ་ཡིན་ནམ། ཨ་གནམ་རྒན་མ།
“ཁྱེད་ཀྱིས་ངེད་གཉིས་རླངས་འཁོར་འབབ་ཚུགས་ལ་བསྐྱལ་ཐུབ་བམ། སྐུ་ངོ་།”
“ཁྱོད་ཀྱིས་དེ་ལྟར་བྱས་མི་ཆོག” ཅེས་སྐད་འགྲགས་དང་བཅས་ཨ་ཕས། “ཁྱོད་
ཀྱིས་གོ་བྱུང་ངམ། ངས་ཁྱོད་ལ་འདི་ལྟབ་བསྒྲུབ་ཏུ་འཇུག་མི་སྲིད” ཟེར།
“གུས་པར་འོས་པའི་སྐུ་ངོ་། ངེད་གཉིས་ཀྱིས་དོན་ཅི་ཞིག་བསྒྲུབས་རུང་ཁྱོད་ཀྱིས་
བཀག་འགོག་བྱེད་ཐབས་ཡོད་པ་མ་རེད” ཅེས་ཨ་ལིས་ཚམ་ཚོམ་མེད་པར། “ད་ནས་
བཟུང་ངེད་ཕ་བུ་གཉིས་ཀས་ཁྱོད་ལ་ལས་ཀ་ལས་རྒྱུ་མིན” ཟེར།
“ཁྱོད་གཉིས་ཀ་གང་ཞིག་ལ་འགྲོ་རྩིས་ཡིན།” ངག་འདར་གྱིན་ཨ་ཕས་དེ་ལྟར་དྲིས།
“ཧ་ཙ་ར་ཅ་ཏི།”
“ཁྱོད་ཀྱི་ཕ་རྒྱུད་ཤ་ཉེ་ཚང་ལ་འགྲོ་བ་ཡིན་ནམ།”
“ཡིན་ལགས། ཉིད་ནས་ངེད་གཉིས་རླངས་འཁོར་འབབ་ཚུགས་ལ་བསྐྱལ་ཐུབ་བམ།
སྐུ་ངོ་།”
དེར་མཐུད། ཨ་ཕས་ངས་ཡེ་ནས་མཐོང་མྱོང་མེད་པའི་བཟོ་ལྟ་ཞིག་བསྟན། ཤ་
ངུ་པགས་ངུ་། མི་རྒན་པའི་ངུ་ཅོ་ལ་ང་རང་ཧ་ལས་སོང་། ངས་ཨ་ཕ་ངུ་སྲིད་པ་ཡིད་ལའང་
འཆར་མྱོང་མེད། “ངས་ཁྱོད་ལ་ཞུ་བ་བྱེད།” ཨ་ཕས་དེ་ལྟར་ངུ་ལབ་བརྒྱབ། འོན་ཀྱང་ཨ་
ལི་སྒོ་ཁར་བསླེབས་ཟིན་འདུག ཧཱ་སན་ཁོའི་རྗེས་ལ་འབྲང་། ཨ་ཕས་སྐད་ཆ་དེ་བཤད་
དུས་ཀྱི་རྣམ་འགྱུར་དང་། ཞུ་བ་དེའི་ཁྲོད་མངོན་པའི་སྐྱོ་གདུང་། ད་རུང་འཇིགས་སྐྲག་དང་
བཅས་པ། ངས་མི་ཚེ་གཏན་དུ་བརྗེད་ཐབས་མེད།
ཁ་པུར་གྱི་དབྱར་ཁར་ཆར་བ་དཀོན། གནམ་སྔོན་གཡའ་དྭངས་དྲི་མ་མེད། ཉི་འོད་
གཉའ་བར་བབས་ཚེ་དབུར་ཏེས་སྲེག་དང་འདྲ། དཔྱིད་ཟླ་ཧྲིལ་པོར་ཧཱ་སན་ངེད་གཉིས་
ཀྱིས་ཆུ་ཕྲན་འགྲམ་ནས་ཆུ་རྡོ་གསིར་ཏེ་རྩེས། དབྱར་ཁར་སླེབ་དུས་ཆུ་ཕྲན་དེ་ཡང་ཐག
རྐུབ་ལ་ཐལ་བ་ཕྱུར་ཕྱུར་མི་སྐྱེལ་རྐང་འཁོར་དག “ཁྲོག་ཁྲོག” གི་སྒྲ་དང་བཅས་སྔུན་ལ་
རྒྱུག ཉིན་གུང་གི་གསོལ་སྨོན་དུས་ཚོད་ནང་ཆོས་ཁང་དུ་ཕྱིན་ཏེ “གུང་ཕྱག” བཅུ་པོ་
འཚལ་རྗེས། མི་རྣམས་ཀྱིས་གང་བྱུང་ངང་གྲིབ་མ་རེ་བཙལ་ཏེ་ཚ་གཡོལ་བྱེད་ཞོར་དགོང་
ཁའི་གྲིབ་མ་འཁོར་བར་སྒུག དབྱར་ཁས་ག་རེ་མཚོན་ཟེར་ན། ཚར་རྒྱུ་རྫོགས་རྒྱུ་མེད་པའི་
སློབ་རའི་འཚོ་བ་མཚོན། དབུགས་འཐུམ་པར་བྱེད་པའི་སློབ་ཁང་ནང་འཚང་སྟེ། ལུས་
ལ་རྔུལ་ནག་ཤམ་ཤམ《ཁུ་རན་གསུང་རབ》ཀྱི་ཆོས་ཡིག་སྐྱོར་སྦྱོང་བྱེད་པ་མཚོན། ཁ་
ལྕེ་འཆུས་པར་བྱེད་པའི་ཨ་རབ་ཀྱི་ཐ་སྙད་མཚར་པོ་དེ་དག་དང་འཛིང་མོ་བཀྱེ་ལུགས་
མཚོན། དབྱར་ཁས་ག་རེ་མཚོན་ཟེར་ན། རྨོ་ལཱས་གྱེར་ཀློག་ཤིག་ཤིག་གི་ཞོར་ལ་ཐལ་ལྕག་
བར་དུ་སྦྲང་ཐ་རྡེབ་གསོད་བྱེད་པ་མཚོན། དབྱར་ཁས་ག་རེ་མཚོན་ཟེར་ན། གཡོས་ཡོང་
བའི་རླུང་བུ་ཚ་པོ་ལྡང་ཐེངས་རེར་རྩལ་སྦྱོང་ར་བའི་ཕར་གཞོགས་སྤྱོད་ཁང་གི་སྐྱག་དྲི་
འཁུར་ཡོང་བ་མཚོན། སྐྱ་ཧྲེང་ངེར་ལུས་པའི་ལྒང་ལིའི་ལྕགས་སྒྲོམ་གུག་འཁྱོག་དེའི་
འཁྲིས་ནས་རྡུལ་སྐྱ་འཕྱུར་ཡོང་བ་མཚོན།
འོན་ཀྱང་། ཨ་ཕས་ཨ་ལི་དང་ཧཱ་སན་གཉིས་བསྐྱལ་ཏེ་རླངས་འཁོར་འབབ་ཚུགས་སུ་
ཕྱིན་པའི་ཉིན་དེར། ཆར་བ་བབས་བྱུང་། འབྲུག་སྒྲ་ལྡིར་ལྡིར། གློག་དམར་ཁྱུག་ཁྱུག སྤྲིན་
ནག་ལིང་ལིང་། བསམ་ལོང་ཏོག་ཙམ་མེད་པར་ཆར་ཆེན་ཟོ་ཁ་ནས་བྱོ་བ་བཞིན་བབས་
བྱུང་། ཤག་ཤག་གི་ཆར་སྒྲ་ངའི་རྣ་བའི་གཏིང་ལ་བྲག་ཅར་འཁོར་གྱིན་ཡོང་།
མ་གཞི། ཨ་ཕས་རང་གི་རླངས་འཁོར་གྱིས་ཁོ་གཉིས་བྷ་རྨེ་དབྱང་བར་དུ་བསྐྱལ་
བསམས་པ་རེད། འོན་ཀྱང་ཨ་ལི་མ་འཐད་པས་ཐབས་མ་བྱུང་། ངས་ཆར་བའི་རླན་གཤེར་
དུ་བཟོས་པའི་མལ་ཁང་གི་སྒེའུ་ཁུང་མག་མོག་དེ་བརྒྱུད་ནས་བལྟས་ཏེ་བསྡད། ཨ་ལིས་
ཁོ་ཕ་བུ་གཉིས་ཀའི་ཁྱིམ་ཆས་ཡོད་ཚད་པོ་ནང་དུ་བཅུག་ཡོད་པའི་སྒམ་བུ་ཁོ་ན་ཉིད་དེ་
དྲུད་ནས་སྒོ་ཆེན་ཕྱི་ལོགས་སུ་བསྒུགས་ཡོད་པའི་ཨ་ཕའི་རླངས་འཁོར་གྱི་ཕྱོགས་སུ་ཕྱིན་
སོང་། ཧཱ་སན་གྱིས་ཁོའི་བལ་ཕྱར་དེ་ལ་ཤོག་དྲིལ་བརྒྱབ་སྟེ་ཐ་གུས་བསྡམས་ནས་རྒྱབ་ཏུ་
འཁུར། ཕྱི་ཉིན་ང་ཁོ་གཉིས་ཀའི་འདམ་སྤྱིལ་དེར་སོང་སྟེ་ལྟ་དུས། ཧཱ་སན་གྱིས་རྩེད་ཆས་
ཡོད་ཚད་པོ་ལྡེབ་བཞི་སྐྱ་ཐིང་ངེར་ཡོད་པའི་ཁང་མིག་དེའི་གྲུ་ཟུར་ཞིག་ཏུ་སྤུངས་འདུག
དེ་ནི་ངའི་ཁང་པའི་ནང་གི་སྐྱེས་སྐར་གྱི་ལེགས་སྐྱེས་དེ་དག་དང་ཅི་འདྲའི་མཚུངས་པ་ལ།
ཕྲེང་རྒྱུན་ཤམ་ཤམ་ཆར་བ་ངའི་སྒེའུ་ཁུང་གི་ཤེལ་སྒོའི་ངོས་ནས་ཐུར་ལ་འཇོ།
ངས་མར་ལྟ་དུས། ཨ་ཕས་འཁོར་ལོའི་གཞུག་སྒམ་གྱི་སྒོ་ཤེད་ཀྱིས་ཡར་བཏེགས་སོང་།
ཁོའི་ལུས་ཡོངས་ཆར་བས་རླན་ཅེར་ཅེར་དུ་བཟོས། ཁ་ལོ་པ་སྡོད་སའི་སྒོ་ཁ་ནས་ལུས་པོ་
གཞུག་ལ་གསེག་བསྡད་དེ། ཁོས་འདུག་སྟེགས་རྒྱབ་མའི་སྟེང་གི་ཨ་ལི་ལ་ཅི་ཞིག་ལབ་
ཀྱིན་འདུག ཡང་ན། ཆེས་མཐའ་མཇུག་གི་ཧུར་བརྩོན་བསྐྱེད་དེ་ཨ་ལིའི་བློ་ཁ་ཕྱིར་འཁོར་
བར་རེ་བ་རྒྱག་གིན་མཆི། ཁོ་ཚོས་དེ་ལྟར་ཡུད་ཙམ་རིང་གླེང་མོ་བྱས། ཆར་བས་ཨ་ཕ་ཆུ་
ནག་ཙར་ཙར་དུ་བརྫིས་སོང་། སྐེད་པ་སྒུར་རེར། ཨ་ཕས་ལག་པ་ཡ་གཅིག་རླངས་འཁོར་
གྱི་ཀླད་དུ་བཞག་སྟེ་སྡོད། འོན་ཀྱང་ཁོ་ཡར་དགྱེ་ཡོང་དུས། ངས་ཁོའི་གློད་ཅིང་ཞུམ་པར་
གྱུར་པའི་ཕྲག་ཟུང་ལས། ང་སྐྱེས་མ་ཉིད་ནས་གོམས་ཡོད་པའི་འཚོ་བ་དེ་གཞི་ནས་ཕྱིར་
མི་ལྡོག་པའི་ལམ་དུ་སོང་ཚར་བ་རྟོགས་ཐུབ། ཨ་ཕ་རླངས་འཁོར་ནང་འཛུལ་སོང་། མདུན་
ངོས་ཀྱི་གློག་སྒྲོན་གཉིས་བཀར་བས་ཆར་སྨུག་གི་ཁྲོད་དེར་འོད་ཀྱི་ཀ་ཟླུམ་གཉིས་བརྐྱངས་
བྱུང་། གལ་སྲིད་འདི་ནི་ཧཱ་སན་ངེད་གཉིས་ཀྱིས་སྔོན་ཆད་བལྟས་མྱོང་བའི་རྒྱ་གར་གྱི་གློག་
བརྙན་ཞིག་ཡིན་པའི་དབང་དུ་བྱས་ན། སྐབས་འདིར་ང་སྒོ་ཕྱིར་བརྒྱུགས་སོང་སྟེ་རྐང་རྗེན་
མར་ས་ངོས་ནས་ཆུ་ཟེགས་གཏོར་གྱིན་རླངས་འཁོར་བདས་སོང་ན་རེད། སྐད་འབོད་རྒྱག་
གིན་ཁོ་ཚོའི་རྗེས་མི་གཏོང་བར་རླངས་འཁོར་སྡོད་དུ་བཅུག་ན་རེད། དེ་ནས་ངས་འདུག་
སྟེགས་རྒྱབ་མའི་སྟེང་གི་ཧཱ་སན་སྒོ་ཕྱིར་འཐེན་ཡོང་སྟེ། ངས་ནོར་སོང་། བཟོད་པར་གསོལ།
ངས་སྙིང་ཐག་པ་ནས་ཁྱོད་ལ་བཟོད་གསོལ་ཞུ། ཞེས་མཆི་མའི་ཕྲེང་བ་ཆར་བ་དང་འདྲེས་
ཏེ་གདོང་ནས་ཤམ་ཤམ་བཞུར་དུ་བཅུག་ན་རེད། དེར་ངེད་གཉིས་ཆར་ཆེན་གནམ་རལ་
དེའི་ཁྲོད་ནས་ཕན་ཚུན་དམ་དུ་འཐམ་ཞིང་འཁྱུད་ན་རེད། འོན་ཀྱང་། འདི་རྒྱ་གར་གྱི་
གློག་བརྙན་ཡིན་པ་མ་རེད། དགོངས་དག ངས་ངུ་འབོད་རྒྱག་མི་སྲིད། ངས་རླངས་འཁོར་
དེའང་བདའ་མི་སྲིད། ངས་ཏན་ཏན་ཨ་ཕས་རླངས་འཁོར་ལམ་དུ་བསྐོར་ཏེ་ངས་ནམ་ཡང་
མཐོང་མི་འདོད་པའི་མི་དེ་གཞི་ནས་འཁྱེར་འགྲོ་བར་བལྟས་ཏེ་བསྡད། མི་ཚེ་འདིར་ཆེས་
ཐོག་མར་ངའི་མིང་ནས་འབོད་མཁན་གྱི་མི་དེ་འཁྱེར་འགྲོ་བར་བལྟས་ཏེ་བསྡད། དེ་ལྟར་
ངས་མཐའ་མཇུག་ཧཱ་སན་རབ་བེ་རིབ་བེ་ཞིག་མཐོང་བྱུང་། ཁོ་གཞུག་སྟེགས་སྟེང་བསྙེས་
མ་ཁེན་གྱིས་སྡོད་ལ། དེའི་འཕྲོར་རླངས་འཁོར་གྱང་ཟུར་དེ་ནས་དཀྱོགས་སོང་། སྔོན་ཆད་
ངེད་གཉིས་ཀྱིས་ལན་གྲངས་རྫོགས་སུ་མེད་པར་འཕར་རྡེའུ་རྩེད་མྱོང་སའི་གྱང་ཟུར་དེ་
ནས་དཀྱོགས་སོང་།
ངས་ཕྱི་ནུད་ཅིག་སྟེག མིག་གིས་ཤེལ་སྒོའི་ཕྱི་ངོས་ན་འཛར་གྱིན་པའི་ཆར་བ་ལས་
ཅི་ཡང་མི་མཐོང་། དེ་ནི་གཤེར་ཁུར་བཞུས་ཟིན་པའི་དངུལ་ཆུ་ཤམ་ཤམ་འཇོ་བ་དང་
གཉིས་སུ་མ་མཆིས།

ལེའུ་བཅུ་པ།

1983ལོའི་ཟླ3པ།
ངེད་གཉིས་ཀྱི་སྔུན་དུ་སྐྱེས་མ་ཞིག་བསྡད་འདུག མོས་ལུས་ལ་སྐྱུ་རུ་ལྗང་མདོག་
གི་ལྭ་བ་ཆ་ཚང་ཞིག་གྱོན་ཞིང་མཚན་གུང་གི་གྲང་ལྷགས་འགོག་ཕྱིར་ཕྲག་ཁེབས་ནག་
པོ་ཞིག་གིས་གདོང་ཡོངས་བཏུམས་འདུག དོས་སྐྱེལ་རླངས་འཁོར་གྱིས་གློ་རྡེག་སྒོག་ཟྭ་
གནོན་པའམ་ཞམ་ཞོམ་གྱི་ལམ་ངོས་དང་འཕྲད་ཚེ་མོས་སྐད་ཕྱུང་ནས་གསོལ་འདེབས་
བྱེད། རླངས་འཁོར་གྱི་འཕར་འཇགས་རེ་རེ་མོའི “ཨན་ལཱས་མཁྱེན” དང་བསྡོངས་ཏེ་
ཡོད། མོའི་ཁྱོ་ག་ནི་གཟུགས་ཐུང་བོངས་ལྟིག་ཅིག་རེད། ཁོའི་དོར་མ་རྙིང་ཞིང་རལ། སྟེང་
གོས་སུ་གནམ་མདོག་གི་ལྭ་རིང་ཞིག་གྱོན། ཁོས་ལག་པ་ཡ་གཅིག་གིས་བྱིས་པ་པང་ཞིང་
ཁོམ་ཡོད་པའི་ལག་པ་གཞན་དེའི་སོར་མོས་ཕྲེང་བ་འདྲེན། མཆུ་ཏོ་མུར་མུར་ཁ་ཏོན་བྱེད།
གསོལ་བ་ཁོག་ལ་འདེབས། ཨ་ཕ་ངེད་གཉིས་ཀྱང་ནང་དུ་བརྩིས་ན་ཁྱོན་བསྡོམས་ང་ཚོར་
མི་བཅུ་ཁ་ཞིག་འདུག དེ་ལྟར་ཨ་ཕ་ངེད་གཉིས་ཀྱིས་ཅ་ལག་བཅུག་ཡོད་པའི་སྒམ་བུ་བརླ་
བར་དུ་བཟུང་སྟེ་སྐྱིལ་མོ་ཀྲུང་གིས་ཙོག་ནས། གཡོར་རས་ཀྱིས་ཀླད་བཏུམས་ཡོད་པའི་ཨུ་
རུ་སུའི་རླངས་འཁོར་ཆག་ཏོ་དེའི་རྒྱབ་གཞོང་ནང་བསྡད་དེ་སྐྱེ་བོ་ཆ་མེད་འདི་དག་དང་
མཉམ་གཅིག་འཚང་ག་རྒྱག་གིན་ལམ་དུ་ཆས་པ་ཡིན།
ངེད་ཚོ་ནམ་གུང་ཆུ་ཚོད་གཉིས་པའི་སྟེང་ཁ་པུར་དང་གྱེས། དེ་ནས་བཟུང་ངའི་ཕོ་
བའི་ནང་རོལ་ནས་མེར་མེར་ཤིག་ཤིག་སྟེང་འོག་བརྗེ་བའི་མགོ་བརྩམས། ངག་སྒོར་མ་
འབྱིན་པ་མ་གཏོགས། ཨ་ཕས་བལྟས་ན་འཁོར་འཐོམས་ལངས་པ་ནི་གཏུ་ཐུག་ནུས་མེད་
ཅིག་གི་བཟོ་ལྟ་ཡིན་པ་ངས་ཤེས། དེ་ཁོའི་རྣམ་འགྱུར་ལས་ཀྱང་ཚོར་ཐུབ། ཐེངས་
འགར་ཕོ་བའི་སྐྱོང་སྐུམ་མ་བཟོད་དེ་ངས་འཁུན་བུ་ཤོར་སོང་བར་ཁོའི་གདོང་ལ་འཚེར་
སྣང་གི་བཟོ་ལྟ་འཁོར། སྐྱེས་པ་ཕྲེང་བཟུང་གཏེ་པོ་གསོལ་བ་འདེབས་ཀྱིན་པའི་སྐྱེས་
མ་དེའི་ཁྱོ་གས་ང་ལ་ཁྱོད་བསྐྱུག་རྒྱུ་རེད་དམ་ཞེས་དྲིས་པར་ངས་ཧ་ལམ་དེ་འདྲ་རེད་
ཅེས་སྨྲས། དེ་ཐོས་འཕྲལ་ཨ་ཕས་སྐེ་ཕར་གཅུས་སོང་། སྐྱེས་པ་དེས་ཀླད་ངོས་གཡོར་རས་
ཀྱི་ཟུར་ཞིག་ཡར་གཡེལ་ཏེ་དོས་འཁོར་གྱི་མགོ་སྒམ་རྡུང་ཞོར་ཁ་ལོ་པར་རླངས་འཁོར་གྱི་
ཁ་འཐེན་རོགས་ཞུས། ཁ་ལོ་པ་ཁཱ་ལིན་ནི་སྐྱེས་ཕོ་ནག་སྐེམ་ཞིག་རེད། གླག་གདོང་དེའི་ཡ
མཆུའི་སྒང་སྤུ་ཚོམ་ནག་ཆུང་ཞིག་བསྐྱུར་འདུག ཁོས་མགོ་བོ་འཕྲེད་དུ་གཡུག་གིན་སྐད་
མཐོན་པོས། “ང་ཚོ་ད་རུང་ཁ་པུར་དང་ཤིན་ཏུ་ཉེ། ཁོར་སྲོན་དུ་ཆུགས” ཟེར།
ཨ་ཕས་སྐད་དམའ་མོས་དབ་དིབ་ཅིག་ལབ་སོང་། ངས་ཁོར་དགོངས་དག་ཞུ་བསམས་
རུང་། སྐད་ཅིག་མ་དེར་ངའི་ཁ་ནང་དུ་འགྲམ་ཆུ་སྐྱུར་བོ་གང་འཁྱིལ་བྱུང་། མགྲིན་སྦུག་ཏུ་
མཁྲིས་པའི་དྲི་མ་ཁ་མོ་འཐུལ། ཁ་ཕར་འཁོར་ཏེ་ངས་གཡོར་རས་ཡར་བཟེད་ནས་བགྲོད་
ཀྱིན་པའི་རླངས་འཁོར་གྱི་ཕྱི་ལོགས་སུ་བསྐྱུགས། ངའི་རྒྱབ་ནས་ཨ་ཕས་འགྲུལ་པ་གཞན་
པར་དགོངས་དག་ཞུ་བཞིན་འདུག ཕར་བལྟས་ན་འཁོར་འཐོམས་ལངས་པ་ནི་ནག་ཉེས་
ཤིག་དང་འདྲ། མི་རྣམས་ལོ་བཅོ་བརྒྱད་ལ་བུད་རྗེས་བསྐྱུགས་མི་ཆོག་པ་དང་འདྲ། ང་
ཐེངས་གཉིས་ལ་བསྟུད་མར་བསྐྱུགས་པ་མཐོང་བས་ཁཱ་ལིན་ད་གཟོད་རླངས་འཁོར་གྱི་
ཁ་འཐེན་རྒྱུར་འཐད་པ་བྱུང་། དེ་ཡང་གཙོ་བོ་ཁོ་རང་གི་ཁ་གསོ་རྒྱབ་འགེབས་ཀྱི་ཡོ་བྱད་
འདི་ངས་བརྫད་འགྲོ་བར་སེར་སྣ་སྐྱེས་པ་ཙམ་རེད། དོན་ལ་ཁཱ་ལིན་ནི་གསང་བའི་ལམ་
ཁྲིད་པ་ཞིག་རེད། ཁོས་ཨུ་རུ་སུས་བླངས་ཟིན་པའི་ཁ་པུར་ནས་ལྐོག་ཏུ་མི་རྣམས་ལྟོས་
བཅས་སུ་བདེ་འཇགས་ན་ཡོད་པའི་ཕ་ཁི་སི་ཐན་ལ་དབོར་འདྲེན་བྱེད་ཀྱིན་འདུག སྐབས་
དེར་མཚོན་ན་དེ་ནི་ཉིན་ཉིན་སྒོར་མོ་སྐགས་ལ་རྒྱག་པའི་བྲིན་ཚོང་དུ་ཡོད། དེ་ལྟར་ཁཱ་
ལིན་གྱིས་ང་ཚོ་སྤྱི་ལེ་བརྒྱ་དང་བདུན་ཅུའི་ཕ་རོལ་གྱི་ཅལ་པ་ཏིར་བསྐྱལ་རྗེས། ཁོའི་མ་
རྒྱུད་སྤུན་མཆེད་ཐུའུ་འེར་གྱིས་མུ་མཐུད་དུ་ང་ཚོ་ལམ་ཐག་ངེས་ཅན་ཞིག་ལ་བསྐྱལ་
དགོས་འདུག ཁཱ་ལིན་གྱིས་གདེང་ཚོད་དང་བཅས། ཐུའུ་འེར་གྱི་དོས་འཁོར་ཁོའི་དོས་
རླངས་འཁོར་ལས་བཟང་ཞིང་ཆེ་ལ། བདེ་བླགས་ངང་ཕཱ་སེ་ཉག་ཁིས〕བརྒལ་ནས་ང་ཚོ་
ཕའེ་ཧྲ་ཝའིཕྱོགས་སུ་བསྐྱལ་འགྲོ་བར་གནད་དོན་གང་ཡང་མེད་ཟེར།
ཁཱ་ལིན་གྱིས་རླངས་འཁོར་ལམ་ཁར་སྡོད་དུ་བཅུག ད་ཆ་ང་ཚོ་རྨ་ཤེ་བྷ་རྦབ་ཆུའི་
བྱང་ངོས་སྤྱི་ལེ་འགའ་ཡི་ས་མཚམས་སུ་བསླེབས་འདུག རྨ་ཤེ་བྷ། “འཕུར་ལྡིང་བྱེད་
པའི་ཉ་མོ” རི་བོ་ཞིག་རེད། རི་བོ་དེས་གཡང་གཟར་རྩེ་མོ་གནམ་ལ་ཟུག་པའི་ངང་།
ལོར་འཇར་མན་པས་ཨ་ཧྥུ་ཧན་ལ་རོགས་སྐྱོར་དུ་བཟོས་པའི་ཆུ་གློག་ས་ཚིགས་དེར་
ཐུར་ལ་བལྟས་ཏེ་འདུག ལན་གྲངས་རྫོགས་སུ་མེད་པར། ཨ་ཕ་ངེད་གཉིས་ཀྱིས་རི་བོ་འདི་
བརྒྱུད་ནས། ག་སར་ཤུག་པ་དང་བུར་ཤིང་གི་ཚང་ཚིང་རྒྱས་ཏེ་ཡོད་པའི་གྲོང་ཁྱེར་ཅལ་པ་
ཏི་སྟེ། ཨ་ཧྥུ་ཧན་གྱི་སྐྱེ་བོས་དགུན་ཁ་སྐྱེལ་སའི་གནས་མཆོག་དེ་རུ་བསྐྱོད་མྱོང་།
དོས་འཁོར་གྱི་གཞུག་ནས་སར་ལྡིང་སྟེ། ང་འཁྱར་རེ་འཁྱོར་རེར་སྟེང་དུ་ས་རྡུལ་
མཐུག་པོ་ཆགས་ཡོད་པའི་ཕྱོགས་སུ་སོང་། ཁ་ནང་དུ་འགྲམ་ཆུ་གང་འཁྱིལ་བྱུང་། དེ་ནི་
འཕྲལ་མར་བསྐྱུག་རྒྱུ་ཡིན་པའི་སྔོན་བརྡ་རེད། ཀ་བེ་ཀོ་བེར་ང་ངམ་རོང་གི་ཁ་རུ་ཕྱིན།
མར་ཞབས་ཀྱི་འཕྲང་རིང་དེ་མུན་པས་ཁམ་དུ་ཟོས་འདུག སྐེད་པ་མར་བསྒུར་ཞིང་ལག་
པ་གཉིས་པུས་མགོར་ཁེན་ཏེ་ངས་བསྐྱུག་རྒྱུར་སྟ་གོན་བྱས། གནས་ག་ཤེད་ཅིག་ནས་སྡོང་
བོའི་ཡལ་གས་ཚག་སྒྲ་སྒྲོག་པའི་སྐད་གྲག་ཡོང་། ད་དུང་འུག་པའི་འབོད་སྒྲ་ཐོ་རེ་བའང་
ཐོས་ཐུབ། གྲང་རླུང་གིས་སྡོང་བོའི་ཡལ་ག་ལྷོད་ཀྱིས་སྒུལ་གྱིན་རི་ལྡེབས་ཀྱི་ཤིང་རྫུབས་
ལས་གཡོས་ཏེ་འགྲོ། འགབ་ཀྱི་རྫ་ཆུ་ཕྲ་མོ་ལུང་གྲོག་ཐུར་དུ་རྒྱུག ལྷུང་ལྷུང་ཆུ་སྐད་གཉོམ་
པོ་གཏིང་ནས་གྱེན་ལ་ལྡང་།
ལམ་་གྱི་ཁ་གདང་དུ་འགྲེང་བསྡད་དེ་ངའི་ཡིད་ལ་ཨ་ཕ་ངེད་གཉིས་ཁྱིམ་ནས་ཐོན་
སྐབས་ཀྱི་རྣམ་པ་དྲན། ངེད་གཉིས་ཀྱིས་ཡུན་རིང་འཚེ་བ་སྐྱེལ་སའི་གཞིས་ཀ་དེ་ལས་
ཐོན་སྐབས་ཀྱི་རྣམ་པ་དྲན། ཕར་བལྟས་ཚོད་དུ། ངེད་གཉིས་ཏན་ཏན་ཕྱི་ལོགས་ཀྱི་གསོལ་
ཁང་ཞིག་ཏུ་ཁ་ལག་བཟའ་རུ་ཕྱིན་སོང་བ་དང་འདྲ། ཇ་ཁང་གི་འཁྲུད་གཞོང་ནང་དུ་བག་
ལེབ་ཤ་གཅུད་མའི་ཁྲོལ་བུ་ཐར་ཐོར་འབྱར་ཡོད་པའི་སྡེར་མ་སྤུངས་ཡོད། སྒོ་ཁྱམས་སུ་
བཞག་ཡོད་པའི་སློ་མའི་ནང་དུ་གྱོན་པ་གང་བལྟབས་ཏེ་ཡོད། མལ་ཐུལ་ད་དུང་བསྡུས་
མེད། གྱོན་པའི་སྒམ་ནང་དུ་ཨ་ཕས་ཚོང་ཁེ་གཏམ་སྐབས་གྱོན་པའི་ལྭ་བ་ཆ་ཚང་བཀལ་
ཡོད། མགྲོན་ཚོམས་ཀྱི་ལྡེབས་སུ་སྔར་ལྟར་འགེལ་གྲུམ་གཟར་ཏེ་ཡོད། ངའི་ཨ་མའི་དཔེ་
དེབ་ཀྱིས་སྔར་བཞིན་ཨ་ཕའི་དཔེ་ཤག་གི་སྒྲོམ་སྟེགས་ཁྲིགས་ཆོད་དེ་ཡོད། འོན་ཀྱང་
རྒྱུས་ཡོད་ཅིག་གིས་རྟོག་དཔྱད་བྱས་པ་ཡིན་ན། ངེད་ཚང་གི་གཞིས་ཀའི་ནང་། ངའི་ཕ་མ་
གཉིས་ཀའི་གཉེན་སྒྲིག་པར་རིས་མཐོང་རྒྱུ་མེད། སྤོ་བོ་དང་གོང་མ་ནཱ་ཏེལ་གཉིས་ཀྱིས་
ཤྭ་རོའི་མདུན་ནས་བླངས་པའི་འདྲ་པར་དེའང་གར་སོང་ཆ་མེད་ཡིན། གོས་སྒམ་ལས་ལྭ་
བ་འགའ་ཇེ་ཉུང་ལ་སོང་ཡོད། ལོ་ལྔའི་སྔོན་ལཱ་ཤེན་ཧན་གྱིས་ང་ལ་བྱིན་པའི་ཟིན་དེབ་
ཀོ་ཤུན་མ་དེ་རྙེད་ཐབས་མེད། དེ་ཙམ་མ་གཏོགས། ངེད་གཉིས་ཀྱིས་བྲོས་བྱོལ་བྱས་པའི་
རྟགས་ཅི་ཡང་བཞག་པ་མེད།
ཞོགས་པར། ཅལ་ཏེན། ལོ་ལྔའི་རིང་གི་གླ་གཡོག་ལྔ་པ། ཁོས་ངེད་གཉིས་
ཕྱི་རོལ་དུ་གོམ་འཆམ་མམ། ཡང་ན་རླངས་འཁོར་བསྐོར་ཏེ་རླུང་རྩེད་བྱེད་དུ་བུད་སོང་
བ་རེད་སྙམ་སྲིད། ངེད་གཉིས་ཀྱིས་ཁོར་ཅི་ཡང་མ་བཤད་པར་ཁྱིམ་དང་གྱེས་པ་ཡིན།
དེའི་རྒྱུ་མཚན་ཞུས་ན། ད་ནི་ཡུལ་ཁ་པུར་ན་བློ་གཏོད་ཆོག་པའི་མི་ཏན་ཅན་ཞིག་ཡོད་
པ་མ་རེད། ལག་ཏུ་རྒྱགས་རྔན་རག་པའམ་ཡང་ན་འཇིགས་སྐུལ་ཐེབས་དུས། ཁྱིམ་
མཚེས་ཕན་ཚུན་བར་ལ་ལྐོག་ཞུ། བྱིས་པས་ཕ་མར་བསྙོན་འཛུགས། སྤུན་ཟླས་སྤུན་ཟླར་
ཉེས་འགེལ། གཡོག་པོས་བདག་པོར་ངོ་ལོག གྲོགས་པོས་གྲོགས་པོ་གཡོ་འཚོང་བྱེད་པ་
སོགས། མི་རྣམས་ཀྱིས་གཞན་ཞིག་ལྐོག་ནས་དགྲ་ལག་ཏུ་འཇོག་རྒྱུར་འཚེར་སྣང་ཙམ་
མི་བྱེད། ངའི་ལོགྱི་སྐྱེས་སྐར་སྟེང་ལག་སྦྲེང་དཀྲོལ་མཁན་གཞས་པ་ཨེ་ཤ་རྨེ་ཏི་ཙ་
ཧེར། ཉིན་ཞིག་གྲོགས་པོ་འགའ་དང་ལྷན་དུ་རླངས་འཁོར་བསྐོར་ཏེ་རླུང་རྩེད་བྱེད་དུ་སོང་
ཞིང་། ཕྱིས་སུ་མི་རྣམས་ཀྱིས་རྙེད་དུས་ཁོའི་བེམ་པོ་ལམ་འགྲམ་དུ་གཡུགས་ཡོད་ལ། ཏག་
ཏག་མདེའུ་ཞིག་ལྟག་ཀོར་སྒང་ལ་འཁེལ་འདུག་ཟེར། མི་མངོན་པ་མ་གཏོགས་མི་ངན་
དེ་དག་འཚོ་བའི་ཁོར་ཡུག་གང་སར་བསྐུངས་ཡོད་པ་རེད། ཁོ་ཚོས་ཁ་པུར་གྱི་སྐྱེ་བོ་ཡོད་
ཚད་པོ་རིགས་གཉིས་སུ་བཀར་ལྐོག་ཞུ་བྱེད་མཁན་དང་ལྐོག་ཞུ་མི་བྱེད་མཁན།
ཐབས་རྡུགས་པར་བྱེད་པ་ནི། སུ་ཞིག་རིགས་གང་དུ་གཏོགས་པ་ཁྱོད་ཀྱིས་ཁྱོན་ནས་ཤེས་
ཐབས་མེད་པ་དེ་རེད། འཚེམ་བཟོ་པས་ཁྱོད་ཀྱི་གཟུགས་པོ་ཚད་སྐབས། ཁྱོད་ཀྱིས་ཁ་
འཁྲོལ་པོར་བཤད་པའི་འཁང་རའི་སྐད་ཆ་ཚིག་འགའ་དེས། གཅིག་ཐང་ན་ཁྱོད་པུལ་ཀ་
ཅིའི་བཙོན་ཁང་ནང་བརྫངས་འགྲོ་ཡང་སྲིད། ཤ་འཚོང་མཁན་ཞིག་གི་ས་ནས་སྙམ་མེད་
དུ་མཚན་མོའི་དམ་དྲག་ལ་སྡིགས་མོ་ཙམ་བྱས་པའི་མཇུག་འབྲས་སུ། ཁྱོད་ལྕགས་དྲྭའི་
རྒྱབ་ལོགས་དེར་བཅུག་ནས་ཨུ་རུ་སུའི་མེ་མདའི་མཆུ་ཏོའི་ནང་ཅེར་ཏེ་སྡོད་དགོས་ཀྱང་
སྲིད། ཐ་ན་ནུབ་འཚལ་འཐུང་དུས་རང་གི་ཁྱིམ་མིའི་གྲལ་ནས་ཀྱང་སྐད་ཆ་ལབ་རྐྱང་མིན།
གཏམ་དག་ཁ་རུ་མ་འབྱིན་སྔོན་ངེས་པར་ཁོག་ནས་སྐོར་རྫོག་རིམ་པ་འགའ་བྱས་ན་ཡག
སློབ་ཁང་ནང་ཡང་དེ་ལས་མ་འདས། དེ་ཚོས་བྱིས་པ་ཚོར་ཕ་མར་ཇི་ལྟར་ལྟ་རྟོག་བྱ་དགོས་
ཚུལ། ཇི་ལྟར་འོན་སེང་བྱ་དགོས་ཚུལ། མཐའ་མཇུག་སུ་ཞིག་ལ་ཇི་ལྟར་ལྐོག་ཞུ་བྱ་དགོས་
ཚུལ་སོགས་རེ་རེ་བཞིན་ཞིབ་ཚགས་བསླབས་ཡོད།
ནམ་གུང་ཞིག་ལ་ངས་ས་འདི་ན་ག་རེ་བྱེད་ཀྱིན་ཡོད་དམ། མ་གཞི་ཁ་ཕྲུམ་རྩོམ་
ཧྲགས་ཅན་གྱི་གནའ་བོའི་དཔེ་རྙིང་ཞིག་འཁྲིས་སུ་བཟུང་སྟེ། ང་མལ་ཁྲིའི་སྒང་དུ་སྐྱིད་
པོར་ཉལ་ཏེ་ཡོད་ན་རེད། འདི་རྨི་ལམ་ཞིག་ཡིན་སྲིད། ཡིན་ཐག་ཆོད་རེད། སང་ཞོགས་
གཉིད་ལས་སད་དེ་སྒེའུ་ཁུང་བརྒྱུད་ནས་ཕྱི་ལོགས་སུ་ལྟ་དུས། ལམ་དུ་འགྲོ་མཁན་ནི་
ངོ་སྡུག་ནག་རོག་གེར་ཡོད་པའི་ཨུ་རུ་སུའི་སྐོར་གཡེང་དམག་མི་ཡིན་མི་སྲིད། སྐྱོན་ལ་
སྡིགས་མཛུབ་གཏོད་འདྲའི་སྒྱོགས་མཆུ་རྫིག་པོ་ག་སར་བསྐོར་མཁན་ཐན་ཁེའི་སྒྲོབ་
ཉམས་ཀྱང་ངའི་གྲོང་ཁྱེར་འདི་རུ་མཐོང་མི་སྲིད། ད་དུང་གྱང་རོ་མཁར་ཆག་དེ་དག་ཀྱང་
མི་སྣང་བར་འགྱུར་ལ། མཚན་མོའི་དམ་དྲག་ཟེར་བའང་ཡོད་མི་སྲིད། གཤར་ཏེ་ཁྲོམ་རའི་
ནང་ན་སྐྱོད་པའི་ཨུ་རུ་སུའི་དམག་དཔུང་དབོར་འདྲེན་བྱེད་མཁན་རླངས་འཁོར་དེ་དག་
ཀྱང་ཡལ་བར་འགྱུར། དེ་ལྟའི་རྟོག་བཟོ་ཡི་ཞོར་ལ། ངས་ཨ་ཕ་དང་ཁཱ་ལིན་གཉིས་ཀྱིས་
ཐ་མག་འཐེན་ཞོར་ཅལ་པ་ཏིའི་འཆར་གཞི་གླེང་བཞིན་པ་ཐོས། ཁཱ་ལིན་གྱིས་ཡང་ནས་
བསྐྱར་དུ་ཨ་ཕར་ཁོའི་སྤུན་མཆེད་ལ “སྤུས་ཀ་རྩེ་གྲ་ཡིན་པའི” དོས་འཁོར་ཆེན་པོ་
གཅིག་ཡོད་ཚུལ། དེ་ལས་ཕའེ་ཧྲ་ཝར་མིག་བཙུམས་ཏེའང་བརྟོལ་ཐུབ་ཚུལ་སོགས་ཁག་
ཐེག་བྱེད། ཁོས་ད་དུང་ཁོ་སྤུན་མཆེད་གཉིས་ཀས་འགག་སྒོ་སྲུང་མཁན་ཨུ་རུ་སུ་དང་ཨ་
ཧྥུ་ཧན་གྱི་དམག་མིའི་ངོ་བླངས་ཡོད་ཅིང་། ཁོ་ཚོའི་བར་ན “གཉིས་ཕན” གྱི་མཐུན་ལམ་
བཙུགས་ཡོད་རབས་ལབ་པའང་ངས་ཐོས་བྱུང་། འདི་རྨི་ལམ་མ་རེད། “རྨེ་ཀེ” འཐབ་
འཛིང་བྱ་གྲུ་ཞིག་མགོ་ཐོག་ནས་འུར་ལྡིར་གྱིས་འཕུར་བ་དེས། མཐོང་ཚད་དོན་དངོས་
ཡིན་པར་གསལ་འདེབས་བྱེད་དང་འདྲ། ཁཱ་ལིན་གྱིས་སྐགས་ནས་བོའུ་ཐུང་གཤོང་སྟེ་
གནམ་ལ་རྒྱག་པའི་ཚུགས་ཀ་སྟོན་གྱིན་རྨེ་ཀེ་བྱ་གྲུ་དེའི་ཕྱོགས་སུ་ཁ་ཆུ་སྟོར་ཞིང་སྐད་
ཆེན་པོས་སྡིགས་སྨོད་བརྒྱབ།
ངས་སྐབས་དེར་ཧཱ་སན་ག་པར་ཡོད་ན་བསམས། དེ་མུར་རྩྭ་གསེབ་དེར་གཏད་བསྡད་
དེ་འགོག་ཐབས་མེད་པར་ང་ལྷོག་ལྷོག་ངང་བསྐྱུགས། རྨེ་ཀེ་བྱ་གྲུའི་རྣ་བ་འགས་པར་བྱེད་
པའི་ལྡིར་སྒྲ་དེས་ངའི་སྐྱུག་བུ་འབྱིན་པའི་སྒྲ་དང་དབུགས་འཁུན་པའི་སྐད་ངན་ཡོངས་
སུ་བསྣུབས།
ཆུ་ཚོད་སྐར་མ་ཉི་ཤུའི་འཕྲོར། ང་ཚོ་རྨ་ཤེ་བྷའི་ཞིབ་བཤེར་ས་ཚིགས་སུ་བསླེབས།
ཁ་ལོ་པས་རླངས་འཁོར་མི་གཞིལ་བར་སར་ལྡིང་སྟེ་ཕར་གཞོགས་ན་ཚུར་ཡོང་གིན་པའི་
སྐད་སྒྲ་དེ་བསུས་ནས་སོང་། རྡེའུ་གསེག་གི་ངོས་སུ་གོམ་པ་སྤོ་བའི་སྒྲ། དབུགས་ཐུམ་ཐུམ་
གྱི་ཤུབ་གཏམ། མེ་ཆ་རྡེབ་པའི་ཚག་སྒྲ། མཐར་སུ་ཞིག་གིས་ཨུ་རུ་སུའི་སྐད་ཀྱིས “བཀའ་
དྲིན་ཆེ" ཟེར།
སླར་ཡང་མེ་ཆ་རྡེབ་པའི་སྒྲ། སུ་ཞིག་གིས་སྐད་ཆེན་པོས་ཧབ་ཆ་རྒྱག་པའི་སྒྲ། ཏག་
ཏག་མཚམས་དེར་མཆེད་ཡོང་བའི་འཇིགས་རུང་གི་སྐགས་སྒྲ་ཤར་གཅིག་གིས་ང་ཧར་
གྱིས་དཀྲོགས་སོང་། ཨ་ཕས་ལག་པ་བསྲིངས་ཡོང་ཏེ་ངའི་བརླ་ཐོག་ནས་མར་མནན། ཧབ་
དགོད་རྒྱག་མཁན་སྐྱེས་པ་དེས་ཨུ་རུ་སུའི་གདངས་ལྕི་མོ་འདྲེས་པའི་ངང་དབྱངས་རྟ་
འཆལ་མ་འཆོལ་ལ་བཀུག་སྟེ་ཨ་ཧྥུ་ཧན་གྱི་གནའ་བོའི་གཉེན་སྟོན་གྱི་གཞས་ཤིག་དིག
དིག་པོར་སྣ་གླུར་ལེན།
ག་ལེ་གྱིས། ངའི་སྙིང་སྡུག་གི་ཟླ་བ། ག་ལེ་གྱིས།
རྐང་ལྷམ་ཞིག་སྣུམ་གནག་གི་ལམ་ངོས་སུ་སྤོས་བྱུང་། རླངས་འཁོར་གཞུག་སྒམ་གྱི་
ཀླད་ཁེབས་ཡར་བཏེགས་པའི་བར་ནས་གདོང་པ་གསུམ་མངོན་བྱུང་། གཅིག་ཁཱ་ལིན་གྱི་
རེད། གཞན་གཉིས་ནི་དམག་མི་གཉིས་ཀྱི་རེད། དེ་ལས་གཅིག་ཨ་ཧྥུ་ཧན་པ་དང་ཅིག་ཤོས་
ཁ་ཐེར་ཐེར་དགོད་མཁན་ཨུ་རུ་སུ་པ་རེད། དེའི་ངོ་གདོང་ནི་འབྲོག་ཁྱི་ཞིག་དང་འདྲ་ལ་
ཁ་ཟུར་དུ་ཐ་མག་ཅིག་བསྣར་འདུག དེ་ཚོའི་རྒྱབ་ཕྱོགས་ཀྱི་བར་སྣང་ན་འོད་སྒོར་རེར་ཟླ་
བ་ཤར་འདུག ཁཱ་ལིན་དང་ཨ་ཧྥུ་ཧན་གྱི་དམག་མི་དེ་གཉིས་ཀས་ཕུ་ཧྲི་ཐོ་སྐད་ཀྱིས་ཁ་བརྡ་
ཚིག་འགའ་བྱས་པ་ལས་ངས་ཏོག་ཙམ་གོ་བྱུང། ཐུའུ་འེར་དང་ཁོའི་ཆག་སྒོ་ཡི་སྐོར་
རེད། ཨུ་རུ་སུའི་དམག་མི་དེས་མགོ་བོ་གཞུག་སྒམ་ནང་བསྲིངས་ཡོང་། ཁོས་མཛུབ་མོས་
གཞུག་སྒམ་གྱི་ཁ་གཅོད་རྡུང་བཞིན་གཉེན་སྟོན་གྱི་གཞས་དེ་སྣ་གླུ་རུ་འགུག ག་ལེ་གྱིས།
ངའི་སྙིང་སྡུག་གི་ཟླ་བ། ག་ལེ་གྱིས། ཟ་ཟིའི་ཟླ་འོད་དེ་འདྲ་མི་གསལ་རུང་། ཁོས་འོད་དུ་
གྲིམ་པའི་མིག་ཟུང་གིས་ང་ཚོ་མི་རེ་རེར་གཙང་བཤེར་རྒྱག་གིན་པ་མཐོང་ཐུབ། ནམ་ཟླ་ཧ་
ཅང་འཁྱག་རུང་ཁོའི་དཔྲལ་སྒང་ན་ད་དུང་རྔུལ་ཆུ་འཛིར་གྱིན་འདུག མཐའ་མཇུག་ཁོའི་
མིག་མདངས་ཕྲག་ཁེབས་ནག་པོ་བརྒྱབ་པའི་སྐྱེས་མ་དེའི་སྟེང་ཐོགས་ཏེ་བསྡད། མོར་ཅེར་
བསྡད་དེ་ཁཱ་ལིན་ལ་ཨུ་རུ་སུའི་སྐད་ཀྱིས་ཚིག་འགའ་ལབ་སོང་། ཁཱ་ལིན་གྱིས་གོ་བདེ་བའི་
ཨུ་རུ་སུའི་སྐད་ཀྱིས་ལན་བརྒྱབ། དེར་ཉན་རྗེས་ཁ་ཕར་འཁོར་ཏེ་དམག་མི་དེས་དེ་ལས་
ཀྱང་གོ་བདེ་བའི་ངར་སྐད་གཅིག་བརྒྱབ། ཨ་ཧྥུ་ཧན་གྱི་དམག་མིས་ཀྱང་གནས་ལུགས་
གཏམ་དུ་བགྲང་སྟེ་ཚིག་ལན་སྤྲད། སྐད་གདངས་ནི་དམའ་ཞིང་ལྕི། འོན་ཀྱང་ཨུ་རུ་སུའི་
དམག་མིས་སྐད་འགྲགས་མཐོ་བའི་ཚིག་འགའ་ལབ་པས། དེ་གཉིས་ཀ་གཉའ་ཆག་པར་
གྱུར། འཁྲིས་ཀྱི་ཨ་ཕར་འཚུབ་ཤ་ལང་གིན་པ་ངས་ཚོར་ཐུབ། ཁཱ་ལིན་གྱིས་སྐམ་ལུ་འགའ་
བརྒྱབ་སྟེ་མགོ་བོ་སྨད་བསྡད་ནས། ཨུ་རུ་སུའི་དམག་མི་འདིས……དུས་ཚོད་ཕྱེད་ཀའི་
རིང‘‘‘‘‘རླངས་འཁོར་གྱི་རྒྱབ་ལོགས་དེར..…………སྐྱེས་མ་དེ་དང..འགབ་ཐུག་ཅིག་བྱ་
འདོད་ཟེར་ཞེས་ལབ་བྱུང་།
ལོ་གཞོན་པའི་སྐྱེས་མ་དེས་ཕྲག་ཁེབས་མར་བླངས་ཏེ་གདོང་པ་བཏུམས་ནས་མཆི་
མ་ལྷུག་ལྷུག་བཏང་། མོའི་ཁྱོ་གའི་པུས་མོའི་སྒང་གི་ཕྲུ་གུའང་ཨག་རིང་སེར་སོང་། ཁྱོ་ག་
དེའི་གདོང་པ་ནམ་མཁའི་ཟླ་བ་དེ་ཇི་བཞིན་སྐྱ་ཐེར་དུ་སོང་སྟེ་ཁཱ་ལིན་ལ། དམག་མི་སྐུ་ངོ་
དེ་ལ་སྙིང་རྗེ་ཞིག་བསྒོམས་པའི་ཞུ་བ་འབུལ་རོགས། ཡང་ན་ཁོར་ཡང་ཨ་ཅེ་དང་སྲིང་མོ།
ཨ་མ། ད་དུང་ཆུང་མའང་ཡོད་སྲིད་ཟེར། ཨུ་རུ་སུའི་དམག་མི་དེས་ཁཱ་ལིན་གྱི་སྐད་ཆར་
ཉན་རྗེས་ཤོག་སྦག་གི་ཕྲེང་བར་མེ་བགོས་པ་བཞིན་ངར་སྐད་ཤར་མར་བརྒྱབ།
“འདི་ནི་འུ་ཚོ་འགག་ལས་ཐར་དུ་འཇུག་པའི་ལམ་ཁྲལ་ཡིན་ཟེར།” ཁཱ་ལིན་གྱིས་
དེ་ལྟར་ལབ། ཁོས་ཁྱོ་ག་དེའི་གདོང་པར་ལྟ་མི་ཕོད།
“འོན་ཀྱང་ང་ཚོས་གླ་རྔན་མི་ཉུང་བ་ཞིག་སྤྲད་ཟིན། ཁོ་ལའང་སྤམ་པོ་ཞིག་ཐོབ་
ཡོད་ཚོད།” ཁྱོ་གས་དེ་ལྟར་སྨྲས།
ཁཱ་ལིན་གྱིས་ཨུ་རུ་སུའི་དམག་མིར་ཚིག་འགའ་ལབ་རྗེས་ཁ་ཕྱིར་འཁོར་ཏེ་བཤད་
དོན། “ཁོས་ཟེར་ན་གླ་རྔན་ཅི་ཞིག་ཡིན་རུང་ཟུར་འདོགས་ཙམ་རེ་མེད་མི་སྲིད་ཟེར།”
མཚམས་དེར། ཨ་ཕ་ཡར་ལངས་གྲབས་བྱས། ད་ཐེངས་ངས་ཁོའི་བརླ་ཐོག་ནས་མར་
མནན། འོན་ཀྱང་ཁོས་ངའི་ལག་པ་ཕར་གཡུགས་ཏེ་ཧར་གྱིས་ཡར་ལངས། ཁོའི་གཟུགས་
པོས་ཕྱི་ལོགས་ཀྱི་ཟླ་འོད་བཀག་བྱུང་། “ལྟས་ངན་དེ་ལ་ངས་ཚིག་འགའ་བཤད།” ཨ་ཕས་
དེ་ལྟར་སྨྲས། ཁོས་སྐད་ཆ་ཁཱ་ལིན་ལ་བཤད་ཀྱིན་ཡོད་རུང་མིག་གིས་ཨུ་རུ་སུའི་དམག་མི་
དེར་བལྟས་འདུག “ཁོའི་ངོ་ཚ་གང་ཞིག་ནས་ཐེད་དུ་བོར་སོང་ཞེས་ཕྲིས་ཤོག"
ཨུ་རུ་སུ་དེ་དང་ལབ་གླེང་བྱས་རྗེས་ཁཱ་ལིན་གྱིས། “ཁོས་འདི་ནི་དམག་འཁྲུག་རེད།
དམག་འཁྲུག་ལ་ངོ་ཚ་ཟེར་བ་ལབ་རྒྱུ་ཡོད་པ་མ་རེད་ཟེར” ཞེས་ལབ་བྱུང་།
“ཁོས་འཆུག་འདུག་ཅེས་ཤོད། དམག་འཁྲུག་གིས་གཞི་ལེགས་པའི་མི་ཡི་ཀུན་
གཤིས་བཅོམ་ཐུབ་པ་མ་རེད། ཐ་ན་མི་རྣམས་ཀྱིས་ཞི་བདེའི་དུས་ལས་ཀྱང་དེ་ལ་གཅེས་
སྤྲས་བྱ་དགོས་ཡོད།”
ཁྱོད་ཀྱིས་ནམ་ཡིན་རུང་དཔའ་བོ་བཅའ་དགོས་དོན་ཡོད་དམ། ཡིད་ལ་དེ་ལྟར་དྲན་
གྱིན་ངའི་སྙིང་ལྟིག་ལྡིག་ལྡིང་། ལར་ཁོས་ཐེངས་གཅིག་ལ་ཡིན་རུང་བཟོད་སྒོམ་བྱས་ན་
ཅིས་མི་ཆོག འོན་ཀྱང་ཁོས་དེ་ལྟར་བྱ་མི་སྲིད་བརྙས་བཅོས་འཁུར་བ་ཁོའི་གཤིས་ཀ་
མིན། གལ་ཆེ་ཤོས་ནི། ད་ཆ་ཁོའི་གཤིས་ཀ་དེས་ངེད་ཚོ་ནུབ་བདེ་བ་ཅན་གྱི་ལམ་ལ་འདེད་
ཀྱིན་ཡོད་པ་དེ་རེད།
ཨུ་རུ་སུའི་དམག་མིས་ཁཱ་ལིན་ལ་ཅི་ཞིག་ལབ་ནས་ཁ་བུག་ཏུ་ཁྲེལ་འཛུམ་ཞིག་
ལངས་ཏེ་སྡོད། “སྐུ་ངོ་།” ཁཱ་ལིན་གྱིས། “ཨུ་རུ་སུ་པ་འདི་དག་འུ་ཚོ་དང་མི་འདྲ། ཁོ་ཚོས་
གུས་བཀུར་དང་ལ་རྒྱ་ཟེར་བ་ཤེས་ཀྱི་ཡོད་པ་མ་རེད” ཟེར།
“ཁོས་ག་རེ་ལབ་སོང་།”
“ཁོས་ཁྱོད་ཀྱི་དཔྲལ་བའི་སྒང་མདེའུ་གཅིག་བརྒྱབ་ན་སྐྱིད་པོ་ཡོང་ཁོ་ཐག་
རེད…………དེ་ནི་དཔེར་ན.………… ” ཁཱ་ལིན་གྱིས་ཚིག་རྔ་མཐུད་མ་ཐུབ་པར་དམག་མི་དེའི་
བློར་བབས་པའི་སྐྱེས་མ་དེར་མཆུ་སྟོན་ཞིག་བྱས། དམག་མི་དེས་མཛུབ་བར་གྱི་དུ་སྣེ་
སོར་རྡེལ་གྱིས་ཕ་ཚད་ཅིག་ལ་གསིར་རྗེས་སྐགས་ཀྱི་དཀྲུམ་མདའ་ཡར་གཤོང་བྱུང་། ངའི་
སེམས་ལ་ཨ་ཕ་གནས་འདི་ནས་འཆི་དགོས་རྒྱུ་རེད་སྙམ་སྟེ་ཀླད་པའི་ནང་ནས་སློབ་ཐུན་
སྐབས་བློར་སྐྱོར་མྱོང་བའི་གསོལ་འདེབས་དེ་འདོན་ཁུལ་བྱས།
“ཁོར་ཤོད་དང་། ལར་ངའི་ལུས་སྟེང་ལ་མདེའུ་སྟོང་ཕྲག་འབབ་དགོས་རུང་། དམེ་
བཙོག་མིག་རྫོད་ཀྱི་དོན་བྱ་འདི། ངས་བལྟས་བལྟས་རིག་རིག་ལ་འབྱུང་དུ་མི་འཇུག་
སེམས་ཐག་གོར་མ་ཡིན།” ཨ་ཕས་དེ་ལྟར་སྨྲས། ངའི་ནང་སེམས་ཀྱི་ཕྱིར་དྲན་དེ་ཁྱུག་
ཙམ་རིང་། ལོ་དྲུག་གི་ཡར་སྔོན་གྱི་དགུན་ཁ་དེར་ཕྱིར་ལྡོག་སོང་། ངས་སྲང་ཤུར་དེའི་ཟུར་
དཀྱོགས་ན་ལྐོག་ལྟ་བྱས་ཏེ་འདུག ཁཱ་མོ་དང་བཱ་ལེ་གཉིས་ཀྱིས་ཧཱ་སན་སར་མནན་ཞིང་།
ཨ་སེབ་ཀྱིས་འཕོངས་ཤར་སྒྲིམ་ལྷོད་རེས་མོས་བྱེད་ཀྱིན་སྔ་གཞུག་ཏུ་གཡོབ་སྒུལ་བྱེད། ཨ་
ཕ་དང་བསྡུར་ན་ང་ནི་ངོ་མ་ཁྱི་སྐྱག་ཅིག་ལའང་མི་དོ། ཐ་ན་སྐབས་དེར་ཡང་ཤོག་བྱ་དེ་ཁོ་
ན་དྲན་ཞིང་ཡོད། ལན་རེར་ང་རང་གིས་ཀྱང་རང་ཉིད་ཨ་ཕའི་རུས་ལས་མཆེད་པའི་བུ་ངོ་
མ་ཡིན་མིན་ལ་ཐེ་ཚོམ་ཟ་བ་ཞིག་རེད།
གདོང་བྱད་འབྲོག་ཁྱི་འདྲ་བའི་ཨུ་རུ་སུའི་དམག་མི་དེས་དཀྲུམ་མདའ་ཡར་བཏེགས།
“ཨ་ཕ། མར་སྡོད་དང་། ངས་ཁྱོད་ལ་ཞུ་བ་བྱེད།” ཨ་ཕའི་ཕུ་ཐུང་ནས་འཐེན་གྱིན་
ངས། “ཁོས་ཁྱོད་ལ་མེ་མདས་རྒྱག་ཁོ་ཐག་རེད” ཅེས་ཞུ་བ་བྱས།
ཨ་ཕས་ངའི་ལག་པར་བརྒྱབ་སྟེ་ཕར་གཡུགས་ནས། “ངས་ཁྱོད་ལ་ཅི་ཡང་བསླབས་
མ་མྱོང་ངམ” ཞེས་ཁོང་ཁྲོ་དང་བཅས་ཁྲེལ་འཛུམ་རྒྱག་པའི་དམག་མི་དེའི་ཕྱོགས་ལ་
འཁོར་བསྡད་དེ། “ཁོ་ལ་ཤོད་དང་། རབ་ཡིན་ན་ང་མདེའུ་གཅིག་གི་སྣ་ནས་ཡར་འཇོག་
རྒྱོབ། བརྒྱ་ལ་དེས་ང་བསྒྱེལ་མ་ཐུབ་ན། ངས་ཁྱི་རྒན་ཁོ་ཐེར་ཚལ་སྦར་ཚལ་མི་བཟོ་
རི” ཟེར།
སྐད་ཆ་དེའི་ལོ་ཙཱ་ལ་ཉན་རྗེས་ཨུ་རུ་སུའི་དམག་མི་དེ་ད་དུང་ཁྲེལ་འཛུམ་དང་
བཅས་སྡོད། ཁོས་དཀྲུམ་མདའི་ཉེན་ཟོན་ཟྭ་སྒོ་ཕྱེ་སྟེ་བོའུ་མཆུ་ཨ་ཕའི་བྲང་ཁར་ཚད་བྱུང་།
ངའི་སྙིང་ཁ་ནང་ལ་ཐོན། ལག་པ་གཉིས་ཀས་གདོང་པ་བཀབ།
མེ་མདའ་ཁ་གྲག་བྱུང་།
ད་ཚར་སོང་། ཨ་ཧ་བོ། ད་ཚར་སོང་། ང་ལོ་བཅོ་བརྒྱད་སྟེང་འདི་ལྟར་མི་ཡུལ་དུ་
གྲོགས་མེད་གཉེན་མེད་མགོ་རྗེན་ཁེར་རྐྱང་དུ་ལུས་སོང་བ་རེད། ཨ་ཕ་ནི་ཤི་ཚར། ངས་ཁོ་
དུར་སྦས་བྱ་དགོས་ཡོད། ཁོ་ག་པར་དུས་སྦས་བྱ་དགོས་སམ། ཁོ་དུར་སྦས་བྱས་རྗེས་ང་གང་
ཞིག་ལ་འགྲོ་དགོས་སམ།
འོན་ཀྱང་། ངས་ག་ལེར་མིག་ཟུང་ཕྱེ་དུས་ཨ་ཕ་ད་རུང་བྲག་ཐོ་ཁེར་ཆད་ཞིག་ལྟར་
ཟླ་འོད་འོག་ཀྲོང་ངེར་འགྱིང་འདུག་ ངའི་ཀླད་པའི་ནང་རོལ་ན་འཕག་འཚག་རྒྱག་གིན་
པའི་དྲན་ཚུལ་ཡོད་ཚད་པོ་ཀྲོག་གེར་ཆད། ངས་ཨུ་རུ་སུའི་དམག་མི་གཞན་ཞིག་བསླེབས་
འདུག་པ་མཐོང་། ལྷན་དུ་ད་དུང་མི་འགའ་ཡང་འདུག ཁོས་དུ་བ་སྔོ་སང་ངེ་བ་ཞིག་ལྡང་
གིན་པའི་བོའུ་མཆུ་གནམ་ལ་བསྐོར་ཏེ་སྡོད། ཨ་ཕ་གསོད་རྩིས་བྱེད་མཁན་དམག་མི་དེས་
ལག་ཆ་ཕྱིར་བསྡུས་ཏེ། ལུས་པོ་དྲང་ཤད་སྒོས་དེ་གར་གསར་དུ་འབྱོར་མཁན་དེ་ལ་གུས་
འདུད་ཅིག་བྱས། སྔོན་ཆད་ང་ད་ལྟའི་འདི་འདྲའི་གནས་བབ་ངན་པ་ཞིག་དང་ཕྲད་མྱོང་
མེད། ངོ་མ་ངུ་བྲོ་ལ་དགོད་ཀྱང་བྲོ་བ་ཞིག་རེད།
གསར་དུ་འབྱོར་མཁན་ཨུ་རུ་སུའི་དམག་དཔོན་དེ་ནི་སྐྲ་ལོ་སེ་བོར་ཆགས་ཤིང་
གཟུགས་བོངས་ཤིན་ཏུ་རགས་པའི་སྐྱེས་པ་ཡར་གསེག་ཅིག་རེད། ཁོས་ཧྥར་སེ་སྐད་དིག་
པོས་རང་གི་མིའི་རྒྱ་ཡན་བྱ་སྤྱོད་ཀྱི་ཕྱིར་ང་ཚོར་དགོངས་དག་ཞུ་བཞིན། “ཨུ་རུ་སུས་ཁོ་
ཚོ་གནས་འདིར་དམག་འཁྲུག་རྒྱག་ཏུ་བསྐྱལ་ཡོང་བ་རེད། འོན་ཀྱང་ཁོ་ཚོ་ད་དུང་བྱིས་པ་
རང་རེད། འདིར་བསླེབས་མ་ཐག་ཉལ་ཐར་ལོབས་འདུག” ཅེས་ཕ་བཙན་པོས་བུ་ལ་གཤེ་
བ་བཞིན་སྡང་མིག་གིས་དམག་མི་དེར་ཅེར་བསྡད་དེ། “ལྟས་ངན་འདིས་བསྟེན་པའི་སྨན་
གྱི་ནུས་པ་ད་ལྟ་ཐོན་གྱིན་འདུག ངས་ཁོ་འགོག་ཨེ་ཐུབ་ལྟ་………… ” ཞེས་ང་ཚོ་སོང་ཆོག་
པའི་བརྡ་རུ་ལག་པ་གཡོབ་ཙམ་བྱས།
དེ་མ་ཐག་ངེད་ཚོའི་རླངས་འཁོར་ལམ་དུ་ཆས། ང་ཚོའི་རྒྱབ་ཕྱོགས་ནས་ཧབ་ཆ་
ཆེན་པོ་རྒྱག་པའི་སྒྲ་འཁོར་ཡོང་། དེའི་འཕྲོར་དུག་གིས་མྱོས་ཡོད་པའི་དམག་མི་དེའི་
སྐད་གྲག་ཡོང་། གདངས་དབ་དིབ་དང་དབྱངས་འཆལ་འཆོལ་ངང་ཨ་ཧྥུ་ཧན་གྱི་གནའ་
བོའི་གཉེན་སྟོན་གྱི་གཞས་དེ་ཡང་བསྐྱར་བླངས་བྱུང་། ག་ལེ་གྱིས། ངའི་སྙིང་སྡུག་གི་ཟླ་བ།
ག་ལེ་གྱིས།
ངེད་ཚོ་ཁུ་སིམ་མེར་སྐར་མ་བཅུ་ཁ་ཞིག་ལ་བསྐྱོད་མཚམས་མོ་གཞོན་དེའི་ཁྱོ་ག་
གློ་བུར་ཡར་ལངས་བྱུང་། ཁོས་སྔོན་ཆད་སྐྱེ་བོ་གང་མང་གིས་བསྒྲུབས་མྱོང་བའི་དོན་དེ་
བསྒྲུབས་སོང——ངའི་ཨ་ཕའི་ལག་པར་འོ་བྱས་སོང་། ངའི་ཁོག་ལ་བུད་མེད་དེའི་སེམས་
ལ་ཅི་ཞིག་དྲན་གྱིན་ཡོད་དམ་སྙམ། རླངས་འཁོར་མུ་མཐུད་མདུན་དུ་སྐྱོད།
ཐུའུ་འེར་གྱི་ཆག་སྒོ་དག ངས་རྨ་ཤེ་བྷའི་འགག་སྒོའི་ཡུད་ཙམ་རིང་གི་ལབ་གླེང་དེའི་
ཁྲོད་ཐོས་ཡོད་པ་མིན་ནམ། དོན་ལའང་དེ་ལས་མ་འདས་པར་འདུག
ཉི་མ་རྩེ་ཤར་སྔོན་གྱི་དུས་ཚོད་གཅིག་གི་ནང་ང་ཚོ་ཅལ་པ་ཏི་རུ་འབྱོར། རྟབ་རྟབ་
པོར་ཁཱ་ལིན་གྱིས་ངེད་ཚོ་དོས་འཁོར་ལས་འབབ་ཏུ་བཅུག་རྗེས་ཁང་པ་ཞིག་གི་ནང་ཁྲིད།
དེ་ནི་ལྡིང་ཁང་ཀླད་ལེབ་ཅིག་རེད་ལ་ས་ལམ་གཉིས་ཀྱི་བསྣོལ་མཚམས་སུ་འདུག ལམ་
གྱི་འགྲམ་གཉིས་ཀྱང་ཁང་ལེབ་རེད། དེ་རུ་སྒོ་ཕྱེ་མེད་པའི་ཚོང་ཁང་། དེ་བཞིན་སྟག་མའི་
སྡོང་བོ་སོགས་མཐོང་ཐུབ། ང་ཚོས་རྡོག་ཁྲེས་ཁྱེར་ཏེ་ཁང་པ་དེའི་ནང་འཛུལ། གྲང་འཁྱག་
འགོག་ཕྱིར་ངས་ལྭ་བའི་གོང་བ་ཡར་ལ་བརྩེངས། ཅིའི་ཕྱིར་ཡིན་པ་མི་ཤེས་མོད། དུས་
དེར་ངས་ལ་ཕུག་གི་དྲི་མ་ཞིག་སྣོམ་ཡོང་བ་དྲན་སོས་ཐུབ།
ང་ཚོ་མུན་པ་འཐིབས་ཤིང་ནང་ན་ཅ་ལག་གང་ཡང་མེད་པའི་ཁང་པ་དེར་འཛུལ་
མ་ཐག ཁཱ་ལིན་གྱིས་སྒོ་ལ་ཟྭ་བརྒྱབ་ཅིང་དྲ་ཡོལ་གྱི་ཚབ་བྱས་ཡོད་པའི་རས་ལྷེབ་རལ་པོ་
དེའང་འཐེན་རྗེས་དབུགས་རིང་ཞིག་ནར་ནར་འབྱིན། དེ་ནས་བློ་ཕམ་པའི་ངང་ང་ཚོར་
གཏམ་ངན་དེ་བཤད། དོན་ལ་ཁོའི་སྤུན་མཆེད་ཐུའུ་འེར་གྱིས་ང་ཚོ་ཕའེ་ཧྲ་ཝ་རུ་བསྐྱལ་
ཐབས་མི་འདུག གཟའ་འཁོར་སྔོན་མར་དོས་འཁོར་གྱི་གློག་མར་ཆག་སྐྱོན་ཞུགས་པས་
ཁོས་ད་དུང་ལྷུ་ལག་ལ་བསྒུགས་འདུག
“གཟའ་འཁོར་སྔོན་མ་ཟེར་རམ།” སུ་ཞིག་གིས་སྐད་བརྒྱབ་བྱུང་། “ཁྱོད་ཀྱིས་དོན་
འདི་ཤེས་ཡོད་ན་ཅིའི་ཕྱིར་ད་རུང་ང་ཚོ་གནས་འདིར་འཁྱེར་ཡོང་བ་ཡིན།”
ངས་མིག་གི་ཟུར་ཁ་ནས་འགུལ་སྐྱོད་རྩུབ་མོ་ཤར་གཅིག་མཐོང་། དེའི་འཕྲོར་
གཟུགས་རིས་རབ་རིབ་ཅིག་གིས་ཁང་པ་འཕྲེད་ཀྱིས་བཅད་དེ་སོང་། དེར་མཐུད་ངས་
མཐོང་བ་ནི་སྟོབས་ཤུགས་ཤིག་གིས་ཁཱ་ལིན་གྱང་ངོར་བརྡབས་སོང་། གཟབ་སྟེ་ལྟ་དུས་ཨ་
ཕའི་ལྕགས་ཀྱི་གཅུན་སྐམ་འདྲ་བའི་ལག་ཟུང་གིས་ཁཱ་ལིན་གྱི་མགྲིན་པ་ནས་འཚིར་ཏེ་
གྱང་ལྡེབས་སུ་བཏེགས་འདུག
“དེའི་རྒྱུ་མཚན་ངས་ཁྱོད་ཚོར་བཤད་ཆོག” ཁོང་ཁྲོ་རབ་ཏུ་འབར་གྱིན་ཨ་ཕས།
ཁོས་སྐྱེ་བོ་དོས་འཁོར་གང་འདིའི་ལམ་གླའི་སྒོར་མོ་ལེན་འདོད་པ་རེད། དེ་ག་ཙམ་རེད།
དེ་ལས་གཞན་པར་ཁོས་ཁ་ཡ་བྱས་པ་མེད” ཟེར། ཁཱ་ལིན་གྱི་མགྲིན་སྦུག་ནས་དབུགས་
འགག་པའི་སྒྲ་གྲག ཁ་བུག་ནས་ཁ་ཆུ་ཙ་ར་ར་བཞུར།
“ཁོ་ཐོང་དང་། སྐུ་ངོ་། ཁྱོད་ཀྱིས་ཁོ་གསོད་རྒྱུ་རེད།” རོགས་པ་ཞིག་གིས་བར་བཤོལ།
ཨ་ཕས། “ངས་ཏག་ཏག་དེ་ལྟར་བྱ་རྩིས་ཡིན” ཟེར། མི་ཁྱིམ་གང་པོ་དེས་ཤེས་མི་
ཐུབ་པ་ནི། ཨ་ཕའི་སྐད་ཆ་དེ་ཀུ་རེ་ཡིན་པ་མ་རེད། ཁཱ་ལིན་གྱི་གདོང་པ་དམར་ལུག་ལུག་
ཏུ་ཆགས། རྐང་པ་གཉིས་ས་གཡུག་རྡོ་གཡུག་བྱེད། ཨུ་རུ་སུའི་དམག་གི་བློར་བབས་པའི་
ཨ་མ་ལོ་གཞོན་དེས་ཁོ་གློད་པར་ཞུ་བ་བྱེད་པའི་བར། ཨ་ཕས་རྩྭ་ཕད་གཅིག་ལྟར་ཁཱ་ལིན་
གྱང་ལྡེབས་སུ་སྦྱར་ཏེ་བསྡད།
མཐར་ཨ་ཕས་ལག་པ་ལྷོད་བྱུང་། ཁཱ་ལིན་གཅལ་དུ་འགྱེལ་ཏེ་འགྲེ་ལྡོག་བརྒྱབ།
དབུགས་རྒོད་ཧར་ཧར་འབྱིན། རིམ་བཞིན་ཁང་པའི་ནང་ལྷིང་འཇགས་སུ་གྱུར། དུས་ཚོད་
གཉིས་མ་འགོར་བའི་སྔོན་ཙམ་ལ། ཆ་མེད་རྒྱུས་མེད་ཀྱི་བུད་མེད་ཅིག་བརྙས་བཅོས་ལས་
བསྐྱབ་ཕྱིར། ཨ་ཕས་བོའུ་རྡེལ་གཅིག་རང་གི་སྲོག་ཐོག་ཏུ་ལེན་པར་ཐེ་ཚོམ་མི་བྱེད། ཡང་
ད་ཆ། བུད་མེད་དེས་ཞུ་བ་བྱས་པ་མིན་ན། ཁོས་ཚམ་ཚོམ་མེད་པར་སྐྱེས་ཕོ་ཞིག་ལྔ་ལམ་
དུ་བརྫངས་སོང་། ཨ་ཁ་ཁ། ངའི་ཨ་ཕ་འདི།
ལོགས་ཀྱི་ཁང་པ་ཞིག་ལས་རྡེག་སྒྲ་ཞིག་འཁོར་ཡོང་། མ་རེད། ལོགས་ཀྱི་ཁང་པ་མ་
རེད། འོག་ཁང་ལས་མཆེད་ཡོང་བ་རེད།
“སྒྲ་ཀན་ཅི་ཞིག་རེད།” སུ་ཞིག་གིས་དེ་ལྟར་དྲིས།
“མི་གཞན་པ་དག” ཁཱ་ལིན་གྱིས་དཀའ་ཚེགས་ངང་དབུགས་འབྱིན་གྱིན། “འོག་
ཁང་ན་ཡོད" ཟེར།
“ཁོ་ཚོས་ག་ཙམ་ལ་བསྒུགས་ཡོད།” མིག་ཟུང་ཁཱ་ལིན་གྱི་སྟེང་ཅེར་བསྡད་དེ་ཨ་
ཕས་དེ་ལྟར་དྲིས།
“གཟའ་འཁོར་གཉིས།”
“ཁྱོད་ཀྱིས་དོས་འཁོར་དེར་གཟའ་འཁོར་སྔོན་མར་ཆག་སྐྱོན་ཞུགས་པ་རེད་ཟེར་
བ་མིན་ནམ།"
ཁཱ་ལིན་གྱིས་མགྲིན་པ་ཕུར་བཞིན། “ཧ་ལམ་གཟའ་འཁོར་སྔོན་མའི་སྔོན་མ་
ཞིག་རེད།”
“ག་ཙམ་འགོར་སོང་།”
“ཅི་ཟེར།”
“ལྷུ་ལག་འབྱོར་རྒྱུར་ད་དུང་ག་ཚོད་བསྒུག་དགོས།” ཨ་ཕས་ངར་སྐད་བརྒྱབ། ཁཱ་
ལིན་གྱིས་འཁུམས་རིལ་ཞིག་བརྒྱབ་ཅིང་ཁ་གྲག་རྒྱུ་མེད་པར་ལུས། ཉེ་གམ་མུན་པ་སྟུག་
པོས་གཡོགས་ཡོད་པས་ངའི་བློ་བག་བདེ་ཙམ་བྱུང་། ངས་ཅིས་ཀྱང་གཤིན་རྗེའི་གཤེད་
དམར་འདྲ་བའི་ཨ་ཕའི་ཁྲོ་ཞལ་གཏུམ་པོ་དེ་མཐོང་མི་འདོད།
ཁཱ་ལིན་གྱིས་ལྟག་སྒོ་ཕྱེ་བྱུང་། སྒོ་རྒྱབ་ནི་འོག་ཁང་ལ་བརྟོལ་པའི་སྐས་རྐང་གོག་པོ་
ཞིག་རེད། གཡའ་རླན་གྱི་དྲི་ངན་ཞིག་སྣ་ལམ་དུ་ཐུལ་ལེར་ལྡང་ཡོང་། ང་ཚོ་རེ་རེ་བཞིན་
མར་བབས། སྐས་གདང་དེས་ཨ་ཕའི་ལུས་བོངས་ཆེན་པོ་དེ་མ་ཐེག་པར་ཙིར་ཙིར་ཙིག་
ཙིག་འདར་བྱུང་། གྲང་འཁྱག་གི་འོག་ཁང་ནང་དུ་ལངས་སྡོད་དུས། ངས་ཁྲེབ་ཁྲེབ་རྡེབ་
ཀྱིན་པའི་མིག་ཟུང་དུ་མ་ཞིག་གིས་མུན་ཁྲོད་དེ་ན་ཚུར་བལྟས་བསྡད་ཡོད་པ་ཚོར།
བཞིན་ངས་ཁང་པའི་ནང་རོལ་ག་སར་མི་མང་པོ་འཁུམས་ཉལ་བྱས་ཡོད་པ་མཐོང་། ས་
སྣུམ་གྱི་ལྒང་བཞུ་མག་མོག་གཉིས་ཀྱིས་དེ་ཚོའི་གྲིབ་གཟུགས་གྱང་ངོར་འཕྲོས་འདུག ཁོ་
ཚོས་རྡབ་རྡིབ་ངང་ཤུབ་གཏམ་སྨྲ། དེ་མིན་ག་ཤེད་ཅིག་ན་ཐིགས་ཆུ་འཐིག་པའི་སྒྲ་ཞིག་
གྲག་གིན་འདུག ད་རུང་འདྲད་རྡར་བྱེད་པའི་སྒྲ་ཞིག་ཀྱང་འཁོར་ཡོང་།
ཨ་ཕས་ངའི་རྒྱབ་ནས་དངན་པ་ཞིག་འབྱིན་ཏེ་རྡོག་ཁྲེས་སར་གཡུགས།
ཁཱ་ལིན་གྱིས་ཉིན་ཤས་རྗེས་དོས་འཁོར་ཧ་ལམ་ཞིག་གསོ་བྱེད་ཐུབ་ཟེར། དེ་འདྲའི་
སྐལ་བ་ལྡན་གྱུར་ཚེ། ངེད་ཚོས་ཕའེ་ཧྲ་ཝ་གདོང་གིས་བསུས་ཏེ་རང་དབང་དང་བདེ་སྐྱིད་
ཀྱི་ལམ་དུ་བཞུད་ཆོག་པར་འདུག
དེའི་འཕྲོ་མཐུད་པའི་གཟའ་འཁོར་དེར། གཞའ་རླན་དང་གྲང་འཁྱག་གི་འོག་ཁང་
དེ་ངེད་ཚོའི་ཁྱིམ་དུ་གྱུར། ཞག་མ་གསུམ་པར་ངས་འདྲད་རྡར་གྱི་སྒྲ་དེའི་འབྱུང་ཁུངས་
རྟོགས—ཙི་གུ།
མིག་ཟུང་མུན་ནག་ལ་ལོབས་རྗེས། ངས་འོག་ཁང་དེར་སྐྱབས་བཅོལ་པ་སུམ་ཅུ་རྩ་
གྲངས་བརྩི་རྒྱུ་བྱུང་། ཕྲག་པ་ཕྲག་པར་གཏད་ཅིང་སྟོད་རྒྱབ་གྱང་རྩར་བསྙེས་ནས་ཙོག་
སྟེ། ངེད་ཚོས་ཀ་ར་གོ་རེ་དང་བག་སོབ་ལ་བེ་ཏའི་སེའུ་དང་ཀུ་ཤུས་སྤོད་ཡ་བྱས་ཏེ་ཟས་སུ་
བསྟེན་པ་ཡིན། ཞག་མ་དང་པོར། སྐྱེས་པ་ཡོད་ཚད་པོས་ལྷན་ཅིག་ལྷ་ལ་གསོལ་འདེབས་
བྱས། དེ་ལས་གཅིག་གིས་ཨ་ཕར་ཁོ་ཚོའི་གྲས་སུ་ཅིའི་ཕྱིར་མི་ཡོང་བ་ཡིན། “ཨན་ལཱས་ང་
ཚོ་ཚང་མ་བསྐྱབ་སྲིད། ཁྱོད་ཀྱིས་ཅིའི་ཕྱིར་སྐྱབས་འཇུག་མི་ཞུ" ཟེར།
ཨ་ཕས་སྣ་དགོད་ལྕི་མོ་ཞིག་བརྒྱབ་ཅིང་རྐང་པ་གཉིས་ཀར་རྨྱང་ཤད་ཅིག་བྱས་
ནས། “ང་ཚོ་སྐྱོབ་མཁན་ནི་དབུགས་མདོང་བརྒྱད་དང་སྣུམ་སྒྱུར་ཡོ་ཆས་ལེགས་པོ་ཞིག་
རེད” ཟེར། སྐད་ཆ་དེས་ཀུན་པོ་གྲག་མེད་སེར་བཏང་། དེ་ནས་བཟུང་ཁོ་ཚོའི་ཁྲོད་མཆོག་
བདག་གླེང་མཁན་མ་བྱུང་།
ཞག་མ་དང་པོར། ངས་ཁཱ་མོ་དང་ཁོའི་ཨ་ཕ་གཉིས་ཀྱང་ཡུལ་གྱར་པ་ཚོའི་གསེབ་ཏུ་
གབ་ཡོད་པ་མཐོང་། ཁཱ་མོ་འོག་ཁང་དུ་སྡོད་ཅིང་ང་དང་ཁྲུ་འགའ་ཡི་བར་ཐག་ལས་མེད་
པ་མཐོང་བས་ང་ལ་སྨྲ་མི་ཤེས་པའི་ཚོར་བ་ཞིག་བྱུང་། ཅུང་ཟད་ཙམ་གྱི་འཕྲོར་ཁཱ་མོ་ཕ་
བུ་གཉིས་ཀ་ང་ཚོའི་ཕྱོགས་སུ་འོང་དུས་ངས་ཁཱ་མོ་ཡི་གདོང་པ་མཐོང་བྱུང་། གསལ་བོར་
མཐོང་བྱུང…………ཁོ་རྙིད་འདུག ——འདི་ལས་ཐ་སྙད་གཞན་པས་ཁོ་མཚོན་དུ་མི་བཏུབ།
ཁོས་མིག་ཟུང་སྟོང་ཧང་ངེར་ང་ལ་བལྟས། འོན་ཀྱང་ཕལ་ཆེར་ང་ངོས་མ་ཟིན་ཚོད། ཁོའི་
ཕྲག་པ་ཐུར་ལ་ཞོམ། འགྲམ་པ་ལྐོག་ཏུ་བརྡིབས། གདོང་ཡོངས་ཀྱི་སྐྱི་པགས་ཐེར་རྗེན་དེ་
འོག་གི་རུས་པར་ཞེ་ལོག་ཡོད་པ་དང་འདྲ། ཁ་པུར་གྱི་གློག་བརྙན་ཁང་ཞིག་གི་སྦྱིན་བདག་
ཡིན་པའི་ཁོའི་ཨ་ཕས་ངའི་ཨ་ཕ་ལ་སྨྲེ་སྔགས་ལྷུག་ལྷུག་བརྗོད། ཟླ་བ་གསུམ་གྱི་ཡར་སྔོན་
དེར། འཁྱར་མདེལ་མགོ་འཁོར་ཞིག་འཕུར་ཡོང་སྟེ་ཁོའི་ཆུང་མ་ལྷ་ཁང་ནང་བསད་སོང་
ཟེར། དེའི་འཕྲོར་ཁོས་ཨ་ཕར་ཁཱ་མོ་གླེང་བ་ངས་མགོ་ཆད་རྭ་ཆག་ཅིག་ཐོས། ཁོ་གཅིག་པུ་
རྒྱ་སྲང་དུ་འགྲོ་རུ་མ་བཅུག་ན་རེད………ཁྱོད་ཀྱིས་ཤེས་གསལ་ལྟར། ཁོ་དེ་འདྲའི་ཕོ་ཡག་
ཅིག…………དེ་ཚོར་མི་བཞི་འདུག……………ཁོའི་ཕྱིར་རྒོལ་བྱ་བར་བརྩམས་རུང………ཨན་ལཱས་
མཁྱེན…………ཁྲག་དྲོན་གནས་དེ་ནས་བཞུར་ཡོང་བ་རེད……………ཁོའི་རྐང་སྣམ…………(ཁོའི་
ངག་འཐམས་འདུག……………ཁོ་ཧོན་ཐོར་འདུག..…………
ཙི་གུ་དང་མཉམ་གཅིག་འོག་ཁང་དུ་གཟའ་འཁོར་གཅིག་ལ་བསྡད་པའི་འཕྲོར། ཁཱ
ལིན་གྱིས་དོས་འཁོར་ལ་ཞིག་གསོ་བྱེད་ཐབས་མི་འདུག་ཟེར།
“འོན་ཀྱང་ད་རུང་གདམ་གསེས་གཞན་ཞིག་འདུག” ཚང་མས་ཁག་དཀྲིའི་དངན་
པ་འབྱིན་པའི་བར་དེར་ཁཱ་ལིན་གྱིས་སྐད་མགོ་ཇེ་མཐོར་བཏེགས་ཏེ་དེ་ལྟར་སྨྲས།
དོན་དུ་ཁོའི་སྤུན་མཆེད་ལ་སྣུམ་སྐྱེལ་རླངས་འཁོར་ཞིག་ཡོད་ཅེས་བཤད་འདོད་རེད།
མ་ཟད་དེས་སྔོན་ཆད་ཐེངས་འགར་འགྲུལ་པ་ལྐོག་ནས་བསྐྱལ་མྱོང་ཞིང་། ད་ལྟ་ཡང་ཅལ་
པ་ཏི་ན་ཡོད་པས། གཅིག་བྱས་ན་ང་ཚོ་ཚང་མ་དེའི་ནང་ཤོང་ཡང་སྲིད་ཟེར།
ཁྱོ་ཤུག་རྒས་པོ་གཉིས་མ་གཏོགས་ཚང་མས་འགྲོ་ཐག་བཅད།
ནུབ་མོ་དེར་ང་དང་ཨ་ཕ། ཁཱ་མོ་དང་ཁོའི་ཨ་ཕ། ད་དུང་མི་གཞན་དང་བཅས་ང་ཚོ་
གནས་དེ་དང་ཁ་གྱེས། ཁཱ་ལིན་དང་ཁོའི་མ་རྒྱུད་སྤུན་མཆེད་ཨ་ཆི་ཙེ་ཟེར་བ། ངོ་གྲུ་བཞིར་
སྣང་ཞིང་སྤྱི་བོ་བྱི་བའི་སྐྱེས་པ་དེས་རླངས་འཁོར་འབར་དུ་བཅུག་རྗེས། ངེད་ཚོ་སྣུམ་ཟོའི་
ནང་དུ་འཛུལ་བར་རོགས་རམ་བྱས། ང་ཚོ་གཅིག་འཕྲོར་གཅིག་སྣུམ་ཟོའི་གཞུག་ཐེམ་
དེར་བུད། དེ་ནས་གཞུག་སྐས་དེར་འཛེགས་ནས་ལྕགས་ཟོ་ཆེན་པོ་དེའི་ནང་མར་ཤུད།
ངས་ད་ལྟ་དྲན་སོས་ཐུབ་པ་ནི། སྐས་ཀྱི་ཕྱེད་ཀར་འཛེགས་མཚམས་ཨ་ཕ་ཕྱིར་ས་ངོས་སུ་
མཆོང་སོང་སྟེ་གློ་ཁུག་ལས་ཐ་མག་གི་ཤོག་སྒམ་ཞིག་ཕྱིར་བཏོན་འོང་། དེ་ནས་ཤོག་སྒམ་
དེ་སྟོང་བར་ཕུད་རྗེས། ལམ་འགྲམ་ནས་ས་ནག་ཁྱོར་བ་གང་ཡར་བཟུང་ནས་སྟེང་དུ་འོ་
བྱས། དེའི་འཕྲོར་ཤོག་སྒམ་དེའི་ནང་བླུགས་རྗེས་བྲང་གི་ཁུག་མར་བཅུག་སྟེ་རང་གི་སྙིང་
ཁར་གླན་སོང་།
དངངས་སྐྲག
རང་དབང་མེད་པར་ཁྱོད་ཀྱིས་ཁ་གདངས་ཡོང་། ཁ་ཆེས་ཆེར་གདངས་ཡོང་། འགྲམ་
རུས་ཀྱང་ཁག་ཁག་གྲག་པ་ཞིག ཁྱོད་ཀྱིས་རང་ཉིད་ལ་བཀའ་ཕབ་སྟེ་གློ་གསེང་དུ་མཁའ་
དབུགས་རྔུབ་ཏུ་འཇུག ད་ཆ། ཁྱོད་ལ་དབུགས་མཁོ། ད་ལྟ་རང་དུ་མཁོ། འོན་ཀྱང་ཁྱོད་ཀྱི་
གློ་སྦུག་གིས་ཁྱོད་ཀྱི་མངགས་བཀོལ་ལ་མི་ཉན། སྦུ་གུ་དེ་ཚོ་བརྡིབས་པར་གྱུར། བསྐུམས་
པར་གྱུར། བཅིར་བར་གྱུར། གློ་རྡེག་ཏུ། ཁྱོད་ཀྱིས་དེའི་ཁྲོད་ཀྱི་ཕྲ་སྦུག་གཅིག་ལས
དབུགས་འབྱིན་རྔུབ་བྱ་དགོས། ཁྱོད་ཀྱིས་ཁ་ཟུམ་ཡོང་། མཆུ་སྡོམ་ཡོང་། ཁྱོད་ཀྱིས་བསྒྲུབ་
ཐུབ་པ་ཁོ་ན་ནི། དབུགས་སུབ་པའི་ངང་གློ་ལུ་རྒྱག་རྒྱུ་དེ་རེད། ཁྱོད་ཀྱི་ལག་ཟུང་གིས་
འཁུམས་འདར་རྒྱག་ཡོང་། གཡོབ་གཡུགས་བྱེད་ཡོང་། ལུས་གསེང་ནས་ཆུ་མཛོད་ཅིག་
གི་རགས་ཁ་བརྡོལ་བ་བཞིན་འཁྱག་སིབ་སིབ་ཀྱི་རྔུལ་ཆུ་འཛར་ནས་ཁྱོད་ཀྱི་ལུས་ཡོངས་
སྦངས་པར་བྱེད། ཁྱོད་ཀྱིས་ངུ་འབོད་བརྒྱབ་ན་འདོད། གལ་སྲིད་ནུས་ཚེ་ཁྱོད་ཀྱིས་ངེས་
པར་དུ་ངུ་འབོད་རྒྱག་སྲིད། འོན་ཀྱང་མཁའ་དབུགས་རྔུབ་རྒྱུ་བྱུང་ན་ད་གཟོད་ངུ་འབོད་
རྒྱག་ཐུབ།
དངསས་སྐྲག
འོག་ཁང་ཅི་འདྲའི་མུན་པར་ཡོད་པ་སྔར་ནས་གླེང་ཟིན། འོན་ཀྱང་སྣུམ་ཟོའི་ནང་
རྦད་དེ་འོད་སྣང་ཉག་གཅིག་མཐོང་རྒྱུ་མེད། ངས་གཡས་དང་གཡོན། སྟེང་དང་འོག་ལ་
མིག་རུག་རུག་བལྟས། ལག་པ་མིག་མདུན་དུ་བཏེགས་ཏེ་གཡུག་གཡུག་བྱས་རུང་ཅི་ཡང་
མི་མཐོང་། ངས་མིག་ཡང་ཡང་བརྡབས། འོན་ཀྱང་མཛུབ་གུ་ལྔ་པོ་མཐོང་མི་ཐུབ། མཁའ་
དབུགས་རྒྱུན་ལྡན་མ་རེད། མཁའ་དབུགས་ལྕི་དྲགས། ཧ་ལམ་སྲ་གཟུགས་ཤིག་དང་འདྲ།
མཁའ་དབུགས་སྲ་གཟུགས་ཡིན་མི་འོས། ངས་ལག་པ་བསྲིངས་ཏེ་མཁའ་དབུགས་སིལ་
བུར་གཏོར་རྗེས་རང་གི་མགྲིན་སྦུག་ཏུ་བླུག་ན་འདོད། ད་རུང་རླངས་སྣུམ་གྱི་དྲི་མ། སྣུམ་
ཟོའི་ནང་གི་རླངས་སྣུམ་གྱི་དྲི་མས་ངའི་མིག་ལ་ཟུག་གཟེར་སྐྱེད། དེ་ནི་སུ་ཞིག་གིས་ངའི་
མིག་ནང་དུ་སྒོག་དྲི་བདུག་པ་དང་འདྲ། ཐེངས་རེ་རེའི་འབྱིན་རྔུབ་ཀྱིས་ངའི་སྣ་ཁུང་ཚ་
རེག་རེག་ཏུ་གཏོང་། ང་འདི་འདྲའི་གནས་ནས་འཆི་རྒྱུ་རེད། ངའི་སེམས་ལ་དེ་ལྟར་དྲན།
ངའི་ཨག་འབོད་ཐོན་ལ་ཉེ། ཐོན་བྱུང་། ཐོན་བྱུང………….
དེའི་འཕྲོར་ཡ་མཚན་གྱི་རྟགས་ཆུང་ཆུང་ཞིག་བྱུང་། ཨ་ཕས་ངའི་ཕུ་ཐུང་ཡར་བརྫེས་
པ་ན། དངོས་ཆས་ཤིག་གིས་མུན་པའི་ཁྲོད་འོད་ལྗང་སྤྲོས་བྱུང་། ཨེ་མ་འོད་སྣང་། ཨ་ཕས་ང་
ལ་བྱིན་པའི་ལག་འདོགས་ཆུ་ཚོད་འཁོར་ལོ། ངས་མིག་གིས་ལྗང་ཀྲིག་ཀྲིག་གི་མདའ་ཁབ་
དེ་ལ་བལྟས་ནས་བསྡད། དེ་ཚོ་ཡལ་འགྲོ་བར་ཞེད། ངས་མིག་རྡེབ་བྱེད་མི་ཕོད།
ག་ལེར། ང་ཁོར་ཡུག་གི་རྣམ་པར་ཚོར་བ་ཡོད་པར་གྱུར། ངས་འཁུན་སྒྲ་ཐོས། ད་དུང་
གསོལ་འདེབས་ཀྱི་སྐད། ཨ་ཉོག་ཅིག་ངུ་བཞིན་འདུག ཨ་མ་དེས་སྐད་དམའ་མོས་གཅེས་
བྱེད། སུ་ཞིག་གིས་སྐྱུག་མེར་རྒྱག གཞན་ཞིག་གིས་ཨུ་རུ་སུར་དམོད་མོ་རྒྱག དོས་འཁོར་
གྱིས་གཡས་གཟུར་གཡོན་གཟུར་དང་ཡར་ལྡིང་མར་ལྡིང་བྱས། ཚང་མའི་མགོ་བོ་ལྕགས་
ཟོའི་ལྡེབས་སུ་ཡང་ཡང་བརྡབས།
“དོན་བྱ་སྐྱིད་པོ་འགའ་རེར་འདང་རྒྱོབ།” ངའི་རྣ་རྩར་གཏོད་དེ་ཨ་ཕས། “སྤྲོ་སྣང་
ཅན་གྱི་དོན་བྱ” ཟེར།
དོན་བྱ་སྐྱིད་པོ། དོན་བྱ་སྤྲོ་སྣང་ཅན། ངས་རང་གི་དྲན་ཤེས་རྒྱ་ཡན་དུ་གློད། རྣམ་པ་
འདི་འདྲ་ཞིག་ཀླད་པའི་ནང་འཁོར།
རེས་གཟའ་སྤེན་པའི་ཕྱི་དྲོ། ཕ་ཀེ་མེང་། ཁོད་ཡངས་པའི་སྤང་ལྗོངས་ཀྱི་ངོགས་
སུ། ཡལ་གར་མེ་ཏོག་གི་འདབ་བརྒྱ་ལྷུག་པོར་གྲོལ་བའི་སེ་འབྲུའི་སྡོང་བོ་ཞིག་མངོན། ཧཱ་
སན་ངེད་གཉིས་རྩྭ་ལྗང་བོལ་ནུབ་མ་དེའི་ནང་ན་ཡོད་པ་མཐོང་། ངས་སྐུད་པ་ནས་འཐེན།
དཀྲི་འཕང་ཧཱ་སན་གྱི་ཀོ་དྲེག་གིས་རུབ་ཡོད་པའི་ལག་ནང་དུ་འཁོར། ངེད་གཉིས་ཀྱིས་
བར་སྣང་གི་ཤོག་བྱ་དེ་ལ་མིག་ཧྲིག་ཧྲིག་གིས་ལྟ། ཁུ་སིམ་མེར་ངེད་གཉིས་ཀྱིས་ཅི་ཡང་
མི་སྨྲ། དེ་ནི་ངེད་གཉིས་ལ་ལབ་རྒྱུ་མེད་སོང་བ་མིན། ངེད་གཉིས་ཀྱིས་གླེང་མོ་བྱ་དགོས་
མེད། སྐྱེས་མ་ཉིད་ནས་ངོ་ཤེས་ཤིང་། བྲང་ནུ་མ་གཅིག་གི་འོ་ཆུས་གསོས་པའི་སྐྱེ་བོ་
རྣམས་དེ་འདྲ་རང་ཡིན་པ་རེད། དྲོད་འཇམ་རླུང་བུས་རྩི་རྫུབས་གཡོས་ཏེ་སོང་། ཧཱ་སན་
གྱིས་སྐུད་པ་གློད་ཀྱིན་འདུག ཤོག་བྱ་དེས་འཕུར་སྐོར་ཀྱི་ལི་ལི་རྒྱག་གིན་ཇེ་དམར་སོང་།
ཅུང་ཙམ་ནས་ཡང་བསྐྱར་མཐོང་རྒྱུ་མེད་པའི་བར་སྣང་གི་ཐེམ་ཐོག་ཅིག་ཏུ་བཞག་སོང་བ་
ལྟར་བརྟན་ཅོག་གེར་བསྡད། ངེད་གཉིས་ཀྱི་གྲིབ་གཟུགས་ཨ་འགྲིག་ཆ་འགྲིག་དེ་རྩྭ་ལོའི་
རླབས་རིས་ཁྲོད་ན་གར་དུ་རྩེན། སྤང་ལྗོངས་ཀྱི་ཕ་གིའི་གྱོ་གྱང་དམའ་མོ་བརྒལ་ཏེ་གནས་
ག་ཤེད་ནས་ལབ་གླེང་གི་སྒྲ། དགོད་སྒྲ། ཆུ་མིག་ཅིག་ཕྲི་ལི་ལི་འབབ་པའི་སྒྲ་སོགས་འཁོར་
ཡོང་། ད་དུང་རོལ་དབྱངས་ཀྱི་སྒྲ། ཉན་ལ་གོམས་ཡོད་པའི་གནའ་བོའི་དབྱངས་རྟ་དེ་ཨང་
ངས་བསམས་ན་དེ་ནི་པི་ཝང་རའོ་པ་པུས༸དཀྲོལ་རྡུང་བྱས་པའི《རྨོ་ལཱའི་འགྱུར་གླུ》རེད།
མཚམས་དེར་གྱོ་གྱང་གི་ཕ་རོལ་ནས་ངེད་གཉིས་ཀྱི་མིང་ནས་བོས་བྱུང་། སྐད་སྒྲ་དེས་ཇ་
དང་སྤགས་བསྟེན་པའི་དུས་ཚོད་ལ་བསླེབས་སོང་ཟེར།
ངས་དེ་ལོ་དང་ཟླ་བ་ནམ་ཞིག་གི་རྣམ་པ་ཡིན་པ་མི་དྲན། ངས་ཤེས་ཐུབ་པ་ནི་རྣམ་པ་
དེ་ངའི་དྲན་འཛིན་དང་ལྷན་དུ་ཡོད། རྣམ་པ་དེས་མཛེས་སྡུག་གི་འདས་དོན་དག་ཉིང་ཁུ་
རུ་བསྡུས་ཏེ། མདོག་ཡལ་ཞིང་བྲོ་ཉམས་པའི་ངེད་གཉིས་ཀྱི་འཚོ་བའི་རས་གཞི་ལ་ལྕི་བའི་
སྙུག་ཁ་དང་སྟུག་པའི་ཚོན་མདངས་བྱུགས་ཡོད།
དེའི་འཕྲོ་ཡི་འགྲུལ་སྐྱོད་དག་ནི། ཀླད་པའི་ནང་གཡེང་བའི་མགོ་ཆད་མཇུག་རྡུམ་
དང་རེས་གསལ་རེས་མོག་གི་དྲན་སོས་ཐོ་རེ་བ་དག་རེད། མང་ཤོས་སྒྲ་དང་དྲི་མ་ཅི་རིགས་
སུ་ཡོད། དཔེར་ན་མགོ་ཐོག་ནས་འཕུར་བའི་རྨེ་ཀེ་དམག་བྱའི་འུར་ལྡིར། བོའུ་སྐད་ཆད་
མ་འདྲོང་། ལམ་འགྲམ་ཞིག་ཏུ་བོང་བུས་ཕེ་རིང་འདེབས་པ། གཡེར་དྲིལ་སིང་སིང་དང་ར་
ལུག་གི་འབའ་དིར། རླངས་འཁོར་གྱི་འཁོར་ལོ་རྡེའུ་གསེག་གི་ལམ་ངོས་སུ་འཁོར་བ། མུན་
སྟུག་ཁྲོད་ཀྱི་ཨ་ཉོག་གི་ངུ་སྐད། ད་དུང་རླངས་སྣུམ། སྐྱུག་རོ། རྙང་མ་སོགས་ཀྱི་དྲི་ངན།
གཞན་ངས་ཕྱིར་དྲན་བྱ་ཐུབ་པ་ནི། སྣུམ་ཟོ་ལས་ཕྱིར་བུད་མ་ཐག་མཐོང་བའི་ཞོགས་
ཉིའི་འོད་ཟེར་གསལ་འཚེར་འཚེར་དེ་ཡིན། སྒུག་བཟོད་མེད་པར་ངས་གདོང་པ་གནམ་
ལ་འཁོར་ཏེ་མིག་ཟུང་བཙུམས་ནས། མི་ཡུལ་གྱི་མཁའ་དབུགས་འཕྲལ་མར་རྫོགས་
འགྲོ་བ་ཇི་བཞིན་ཁམ་ཆེན་པོ་ཆེན་པོས་འབྱིན་རྔུབ་ཅི་དྲག་བྱས་པ་དྲན་ཐུབ། དེ་ལྟར་ང་
རྡེའུ་གསེག་གི་ལམ་འགྲམ་དེར་གན་རྐྱལ་དུ་ཡུན་རིང་བསྡད། གཤམ་རོལ་ནི་རྡོ་དང་ཕ་
བོང་འཛིང་བའི་ངམ་རིང་ཞིག་རེད། ཞོགས་པའི་ནམ་མཁའ་སྐྱ་མག་མོག་དེར་བལྟས་
ཏེ། ངས་མཁའ་དབུགས་ལ་བཀའ་དྲིན་ཞུས་པ་ཡིན། འོད་སྣང་ལ་བཀའ་དྲིན་ཞུས་པ་
ཡིན། ད་དུང་གསོན་མི་ཡུལ་ན་མངོན་སུམ་དུ་འཚོས་ཡོད་པར་བཀའ་དྲིན་ཞུས་པ་ཡིན།
“ངེད་ཚོ་ཕ་ཁི་སི་ཐན་དུ་ཡོད་པ་རེད། ཨ་མེར།” ངའི་འཁྲིས་སུ་ལངས་བསྡད་དེ་ཨ་
ཕ་ན་རེ། “ཁཱ་ལིན་གྱིས་འགྲུལ་འཁོར་བོས་ཏེ་ངེད་ཚོ་ཕའེ་ཧྲ་ཝ་ལ་མངག་རྒྱུ་ཡིན་ཟེར།”
ཁ་ལོ་གཅིག་འཁོར་ཏེ། ང་མུ་མཐུད་དུ་གྲང་འཁྱག་གི་ས་ངོས་དེར་ཉལ་ནས་བསྡད།
ངས་ངེད་གཉིས་ཀྱི་ཁྲེས་སྒམ་ཨ་ཕའི་རྐང་འགྲམ་ན་ཡོད་པ་མཐོང་། ཁོའི་བརླ་བར་གྱི་
ཧར་སྟོང་ཟུར་གསུམ་དེ་ལས་ཕར་བལྟས་ན་སྣུམ་སྐྱེལ་རླངས་འཁོར་ལམ་འགྲམ་དུ་བསྡད་
ཡོད་པ་མཐོང་ཐུབ། ཉེན་བྱོལ་མཁན་ཚོ་རེ་རེ་བཞིན་གཞུག་ངོས་ཀྱི་སྐས་གདང་ལས་མར་
འབབ་ཀྱིན་འདུག དེ་ལས་ཀྱང་རྒྱང་ཐག་རིང་བའི་ནམ་མཁའི་གཤམ་གྱི་སྐྱ་མག་མོག་གི་
ས་གཞི་ནི་ཞ་ཉེའི་གཅལ་ལྷེབ་ཆེན་པོ་གཅིག་དང་མཚུངས། རྡེའུ་གསེག་གི་གཞུང་ལམ་
བརྐྱངས་ནས་དཀར་ཡོལ་ཁ་སྦུབ་འདྲའི་རི་དེའུ་ཕྲེང་བསྟར་གཅིག་གི་རྒྱབ་ཏུ་ཡལ་སོང་
འདུག གྲོང་ཚོ་ཆུང་ཆུང་ཞིག་ལམ་འཁྲིས་ཀྱི་རི་བོའི་ཉིན་ངོས་སུ་གཟར་ཏེ་མཆི།
ངས་མཐོང་གཡེལ་ཕྱིར་ངེད་གཉིས་ཀྱི་ཁྲེས་སྒམ་སྟེང་དུ་བསྡུས། དེ་ལས་ངས་ཨ་ཕར་
སྙིང་རྗེ་ཞིག་སྐྱེས་ཏེ་སེམས་པ་སྐྱོ་ལྷང་ངེར་སོང་། འཆར་གཞི། ལག་ལེན། དཀའ་ཚེགས།
སྡུག་རུས། འདོད་འདུན་བཅས་ཡོད་ཚད་པོ་མཐར་གཏུགས་ཏེ་ཡོང་ན། ཁོའི་མི་ཚེར་འདི་
ཙམ་ལས་ལྷག་མི་འདུག—ཆོ་མེད་པའི་བུ་ཞིག་དང་ཁྲེས་སྒམ་ཆ་གཅིག
གློ་བུར་དུ་སུ་ཞིག་གིས་ངུ་སྐད་བརྒྱབ། མ་རེད། ངུ་སྐད་མ་རེད། འོ་དོད་རེད། ཉེན་
བཤོལ་པ་ཚོ་གནས་གཅིག་ཏུ་རུབ་ཀྱིན་འདུག ཁོ་ཚོའི་ངག་ལས་བྲེལ་སྔངས་ཀྱི་སྐད་སྒྲ་
ཐོན་གྱིན་འདུག སུ་ཞིག་གིས “རླངས་སྣུམ་གྱི་དུག་ཕོག་པ་རེད” ཟེར། གཞན་ཞིག་གིས་
ཀྱང་དེ་ལྟར་སྨྲས། མཚམས་དེར་འོ་དོད་དེ་གློ་སྙིང་གཤག་སྙམ་གྱི་ཆོ་ངེ་རུ་སོང་།
ང་ཨ་ཕ་དང་འགྲོགས་ཏེ་ཚབ་ཚུབ་ངང་ཕྱོགས་དེར་བརྒྱུགས། ཨ་ཕས་ལམ་གཅོད་
མཁན་ཚོར་འཕུད་རྡེག་རྒྱག་གིན་ནང་དུ་འཚང་ནས་སོང་། ཁཱ་མོའི་ཨ་ཕ་སྐྱིལ་མོ་ཀྲུང་
གིས་མི་ཚོགས་ཀྱི་དབུས་སུ་ཙོག་འདུག རོ་སྟོད་སྔ་ཕྱིར་དགྱེ་སྒུར་བྱེད་བཞིན་བུ་ཡི་རོ་
མདོག་ཤར་ཚར་བའི་གདོང་ལ་འོ་བྱེད་ཀྱིན་འདུག
“ངའི་བུ་ཡི་དབུགས་ཆད་ཐལ། ངའི་བུ་ཤི་ཐལ།” ཁོས་དེ་ལྟར་ངུ་འབོད་རྒྱག ཁཱ་
མོའི་གསོན་ཤུགས་ཡོངས་སུ་འཛད་པའི་ཕུང་པོ་ཕ་རྒན་གྱི་པུས་མགོར་བསྣར་ཏེ་འདུག
ཕ་རྒན་གྱི་ངུ་ཅོ་དང་བསྡོངས་ནས། ཁོའི་རྩིབ་ཏུ་ལྷུང་བའི་གཡས་ལག་ཕར་གཡོ་ཚུར་
གཡོ་བྱེད།
“ངའི་བུ། ཁོར་གསོན་དབུགས་མི་འདུག ཨན་ལཱས་ཐུགས་རྗེས་གཟིགས། ཁོའི་
དབུགས་སོས་པར་མཛོད་ཅིག”
ཨ་ཕ་ཁོའི་ལོགས་སུ་པུས་བཙུགས་སྒོས་བསྡད། ལག་ཟུང་བརྐྱངས་ཏེ་ཁོའི་ཕྲག་མགོ་
ནས་བསྐྱོར། ཁཱ་མོའི་ཨ་ཕས་ཁོའི་ལག་པར་བརྒྱབ་སྟེ་ཕར་གཡུགས་ནས། ཉེ་གམ་ན་སྤུན་
མཆེད་དང་ལྷན་དུ་ལངས་སྡོད་པའི་ཁཱ་ལིན་གྱི་སྟེང་དུ་ཤོར། དེར་མཐུད་བྱུང་བའི་འཛིང་
མོ་ནི་སྐྱེན་ཞིང་མྱུར་དྲག་སྟེ་ཐ་ན་འཇུ་རེས་ཙམ་དུའང་བརྩི་ཐབས་མེད། འོན་ཀྱང་མཐོང་
ལམ་ནས་ལག་པ་ཞིག་གཡོབ་ཙམ་དང་རྐང་པ་ཞིག་གཡུག་ཙམ་བྱས་པའི་འཕྲོར། ཏག་
ཏག་ཁཱ་མོའི་ཨ་ཕའི་ལག་ནང་དུ་ཁཱ་ལིན་གྱི་དཀྲུམ་མདའ་བཅིངས་འདུག
“ང་མི་གསོད་པར་མཁྱེན།” ཁཱ་ལིན་གྱིས་ངུ་འབོད་བརྒྱབ།
འོན་ཀྱང་དེར་ཡོད་སུས་ཀྱང་བཤད་ལོང་སྒྲུབ་ཁོམ་གང་ཡང་མ་བྱུང་བའི་བར། ཁཱ་
མོའི་ཨ་ཕས་བོའུ་མཆུ་རང་གི་ཁ་ནང་དུ་བཙུགས་འདུག སྐད་ཅིག་མ་དེར་གྲག་པའི་བོའུ་
སྐད་རྣར་གཟོན་པ་དེ་ངས་ནམ་ཡང་བརྗེད་མི་ཐུབ། བོའུ་ཁ་ནས་མཆེད་པའི་མེ་ལྕེ་དེ་དང་
དེ་ལས་འཐོར་བའི་ཁྲག་དམར་དེ་ཡང་ངས་མི་ཚེ་འདིར་གཏན་ནས་བརྗེད་མི་ཐུབ།
སྐེད་པ་མར་བསྒུར་ཏེ། ངས་ཡང་བསྐྱར་སྐྱུག་མེར་བརྒྱབ།

ལེའུ་བཅུ་གཅིག་པ།

དྷུར་མན་ཏེ། ཅ་ལི་ཧྥུ་ཉི་ཡ། གཅིག་དགུ་བརྒྱད་ཅུའི་ལོ་རབས།
ཨ་ཕས་རང་གི་འདུན་པ་ཨ་རིར་བཅོལ་ཡོད།
འོན་ཀྱང་ཏག་ཏག་ཨ་རིའི་འཚོ་བའི་ཁྲོད་ཁོ་ལ་མི་འདོད་ནད་ཀྱིས་ཐེབས།
ངེད་གཉིས་ཀྱིས་སྲང་ལམ་འགའ་བརྒལ་ཏེ། ཧྥུར་མན་ཏེའི་དབྱི་ལི་ཧྲ་པེ་གླིང་ག་ནས་
གོམ་འཆམ་བཏང་བ་ངས་དྲན་སོས་ཐུབ། དེར་བུ་ཚོས་རྡེག་གྲུག་སྦྱང་། བུ་མོ་ཚོས་དཔྱངས་
ཐག་རྩེད་ཀྱིན "ཀི་ཀི་ཀི” ཞེས་གཅེས་སྟེག་པའི་གད་མོ་དགོད། དེ་ལྟའི་གོམ་འཆམ་གྱི་
གླགས་དང་བསྟུན་ནས་ཨ་ཕས་གཏམ་རིང་མཐར་ཆགས་མ་སྤྲོས་ཡོང་སྟེ་ཁོའི་ཆབ་སྲིད་
ཀྱི་ལྟ་བ་ངའི་ཀླད་པའི་ནང་བླུག་ཅི་ཐུབ་བྱེད། “ས་སྟེང་འདི་ན་ངེས་པ་དོན་གྱི་སྐྱེས་ཕོ་
རབ་གསུམ་ལས་ཡོད་པ་མ་རེད། ཨ་མེར།” མཛུབ་མོ་ནང་དུ་འགུག་གིན་ཁོས། “ཨ་རི་
ཟེར་བའི་འཇིག་རྟེན་མགོན་སྐྱབས་ཙབ་ཙོབ་ཅན་འདི། དེའི་ཁར་དབྱིན་ཇི། དེ་མིན་དབྱི་
སི་རལ། ལྷག་མ་དེ་ཚོ…” མཚམས་འདིར་ཁོས་ནམ་རྒྱུན་ལག་པ་གཡུག་ཙམ་བྱས་
ནས་རྦད་དེ་གླེང་རིན་མེད་པའི་ངག་སྟབས་དང་བཅས། “ལྷག་མ་དེ་ཚོ་ཡོངས་སུ་རྒན་མོ་
ཅར་ཁ་མ་ཞིག་དང་གཉིས་སུ་མེད” ཟེར།
དབྱི་སི་རལ་དང་འབྲེལ་བའི་ཁོའི་གཏམ་གླེང་དེས། ཧྥུར་མན་ཏེའི་ཨ་ཧྥུ་ཧན་གྱི་མི་
རྣམས་ལ་ཕོག་ཐུག་བཟོས་ཡོད། དེ་ཚོས་ཁོ་ཡ་ཧོ་ཏ་པ་དང་གློ་བ་ཉེ་བོ་འདུག་ཅེས་སྡིགས་
སྨོད་བྱེད། ཡང་མདོ་རྩ་བཤད་ན། ཨ་ཕའི་བཤད་སྟངས་འདིས་ཏག་ཏག་དབྱི་སི་ལན་ལ་ཁ་
གཏད་གཅོག འོན་ཀྱང་ཨ་ཕས་དེ་ཚོ་དང་མགོ་འཛོམས་བྱེད་པར་མ་ཟད། ལྷན་ཅིག་ཇ་
འཐུང་ཞོར་དང་སྤགས་ཟ་ཞོར་དེ་ལྟའི་ཆབ་སྲིད་ལྟ་བ་བཏོན་ནས་དེ་ཚོར་རླུང་བསླངས་ཏེ་
སྨྱོ་ལ་ཁད་དུ་གཏོང་། “ཁོ་ཚོས་ཧ་གོ་ཡི་མེད་པ་ནི།” རྗེས་ནས་ཁོས་ང་ལ། “དེ་ནི་ཆོས་
ལུགས་དང་འབྲེལ་བ་ཅུང་ཙམ་ཡང་ཡོད་པ་མ་རེད” ཟེར། ཨ་ཕ་ལྟར་ན། ལར་ཨ་རབ་ཀྱི་
མཚོ་ཆེན་པོས་འོབས་སུ་བསྐོར་ཏེ་ཡོད་རུང་། དབྱི་སི་རལ་ནི “ངེས་པ་དོན་གྱི་སྐྱེས་ཕོ་
རབ” གཞིས་སྡོད་གནང་ཡུལ་གླིང་ཆེན་ཞིག་ཡིན་ཞིང་། ཡང་ཨ་རབ་ཀྱི་མིས་ནི་རྡོ་སྣུམ་
བཙོངས་ནས་སྒོར་མོ་གསོག་རྒྱུ་ཙམ་ལས་བཟའ་མིའི་སྐྱིད་སྡུག་ལ་ཁ་ཡ་མི་བྱེད། “དབྱི་
སི་རལ་གྱིས་འདི་བསྒྲུབས་སོང་། དབྱི་སི་རལ་གྱིས་ཀན་བསྒྲུབས་སོང” ཞེས་ཨ་ཕས་ཨ་
རབ་ཀྱི་མིའི་ཁ་གཤིས་ལ་ལད་མོ་བྱེད་ཀྱིན “འོ་ན་ངོ་ཐོག་ལ་འཆར་རྒྱུ་ཡོད་པའི་དོན་བྱ་
འགའ་རེ་སྒྲུབས་དང་། ལག་ལེན་དུ་ཐོབ་དང་། ཨ་རབ་པ་ཡིན་ཟེར་མཁན་ཁྱོད་ཚོ་ཨང་།
འོ་ན་ཁྱོད་ཚོ་སོང་ལ་ཕ་ལེ་སི་ཐན་ལ་རོགས་བྱོས་ཡཱ” ཟེར།
ཨ་ཕ་ཁོ་ཨ་རིའི་སྲིད་འཛིན་རྗེམཁཱ་ཐིར་ལ་གཏིང་ནས་མི་དགའ། ནམ་རྒྱུན “གླེན་
པ་སོ་བརྒྱངས” ཞེས་འཕྱ་རྐྱང་བྱེད། 1980ཡི་ལོ་རབས་ནང་ངེད་གཉིས་ད་རུང་ཁ་པུར་
ན་ཡོད། སྐབས་དེར་ཨ་རིས་མོ་སི་ཁོ་ནས་འཚོགས་པའི་ཨོ་ལིམ་ཕེ་ཁི་ལུས་རྩལ་འགྲན་
ཚོགས་ལ་བཀག་རྒྱ་བཟོས་པ་རེད། “བཱ། བཱ” ཞེས་ཞེ་མེར་ཚད་མེད་ཀྱི་ངང་ཨ་ཕས “བྷོ་
ལེ་རི་ཉེབ་ཀྱིས་ཨ་ཧྥུ་ཧན་ལ་བཙན་འཛུལ་བྱས་རུང་། སྡར་མ་ལུག་མགོ་དེས་ད་རུང་ཅི་
ཟེར་གྱིན་འདུག ‘ཁོ་བོ་ཆུར་རྐྱལ་ན་ཁྱོད་ཚང་གི་རྐྱལ་རྫིང་དུ་མི་འགྲོ' ཡིན་ན་ཅིག་
ལབ་སྟེ་མཁས་མདོག་ཁ་པོས་འུད་གཏམ་ལབ་ཀྱིན་འདུག” ཅེས་འཕྱ་སྨོད་བྱེད། ཨ་ཕས་
བལྟས་ན། ཁཱ་ཐིར་གྱི་གླེན་ཞིང་འཐོམས་པའི་བྱ་སྤྱོད་དེ་རིགས་ཀྱིས་ད་གཟོད་བྷོ་ལེ་རི་ཉེབ་
ཀྱི་ཧམ་པའི་མེ་རླབས་ལ་རླུང་བརྒྱབ་པ་རེད། ཁོས “གླེན་པ་ཁ་ནག་འདི་ལྟ་བུས་རྒྱལ་
ཁབ་འདི་ལ་བདག་སྐྱོང་བྱ་ཤེས་ཚོད་མ་རེད། དེ་ནི་དཔེ་བཞག་ན། རྐང་འཁོར་ཡང་བཞོན་
མི་ཤེས་པའི་ཨོ་ལོ་ཞིག་གི་ལག་ཏུ་གསར་བ་གསར་རྐྱང་གི་ཁེ་ཏི་ལ་ཁི་རླངས་འཁོར་ཞིག་
བཞག་པ་དང་མཚུངས” ཞེས་ཟུར་ཟ་ཡིད་ཚིམ་པ་བྱེད། དེ་ལྟར་ཨ་ཕས་བཤད་འདོད་པ་
ནི། ཨ་མེ་རི་ཁ་མ་ཟད་འཛམ་གླིང་རིལ་མོར་མཚོན་ནའང་། སྐབས་དེར་མཁོ་ཐག་ཆོད་
པ་ནི་རུས་པ་གསེར་ལ་མི་བརྗེ་ལ་ཀུན་གྱིས་དོ་སྣང་བྱེད་པ། ནང་སྒོས་དོན་ཀུན་ལག་ལེན་
དུ་འདེབས་པར་ཡ་མི་བའི་ཕོ་ཁྱོ་ག་ཞིག་ཡིན་པ་མ་གཏོགས་སེམས་གཅོང་གིས་བག་ལ་
འཁུམས་ཏེ་སྡོད་མཁན་ཕོ་ལད་ཅིག་དགོས་དོན་མེད་པ་ཟེར་བ་དེ་རེད། མདོ་རྩ་བཤད་
ན་སྲིད་འཛིན་ལོ་ན་ཏེ“རེ་ཀན་ལྟ་བུའི་ཕོ་རུས་མི་འབྲིད་མཁན་ཞིག་དགོས་ཟེར་བ་དེ་
རེད། ཉིན་ཞིག རེ་ཀན་བརྙན་འཕྲིན་ནང་ཤར་ཏེ་ཨུ་རུ་སུ་ལ “གདོན་འདྲེའི་བཙན་
རྒྱལ” ཞེས་འབོད་དུས། ཨ་ཕ་སྒོར་བརྒྱུགས་སོང་སྟེ་རེ་ཀན་གྱི་འདྲ་པར་ཞིག་ཉོས་བྱུང་།
དེའི་ངོས་སུ་སྲིད་འཛིན་རེ་ཀན་གྱིས་འཛུམ་མདངས་དང་བཅས་མཐེ་བོང་སྒྲེང་སྟེ་འདུག
ཨ་ཕས་འདྲ་པར་དེ་ལ་མཐའ་སྒྲོམ་སྤྲད་རྗེས་ཁྱིམ་དུ་འཛུལ་སའི་གྱང་ལྡེབས་ཀྱི་ཚོན་མེད་
འདྲ་པར་དེའི་གཡས་ལོགས་སུ་བཀལ་སོང་། ཚོན་མེད་འདྲ་པར་དེའི་ནང་རེ་ཀན་གྱིས་
གོང་དཀྲིས་བརྒྱབ་ཅིང་། སྐབས་དེའི་ཨ་ཧྥུ་ཧན་གྱི་དཀྱེལ་ཡངས་གོང་མ་ཙ་ཧེར་ལ་ལག་
འཇུ་གནང་སྟེ་ཡོད། ཡང་ཕྱོགས་གཞན་གཅིག་ནས་བཤད་ན། ཧྥུར་མན་ཏེར་ངེད་གཉིས་
ཀྱི་ཁྱིམ་མཚེས་མང་དག་འགྲུལ་འཁོར་ཁ་ལོ་པ་དང་། ཉེན་རྟོག་པ། སྣུམ་ལྡུག་ས་ཚིགས་
ཀྱི་བཟོ་པ། མུག་སྐྱོབ་ཀྱི་དངུལ་ལ་བརྟེན་ཏེ་ཁ་གསོ་ཐབས་བྱེད་མཁན་ཆང་ས་བརྒྱབ་མེད་
པའི་ཨ་མ་ལ་སོགས་པ་སྟེ། གནད་ཐོག་ཏུ་བཙུགས་ཏེ་བཤད་ན། ཡོངས་སུ་རྫོགས་པ་རེ་
ཀན་གྱི་དཔལ་འབྱོར་སྲིད་བྱུས་ཀྱིས་འཚིར་ཞིང་གཅུན་ནས་དབུགས་ཀྱང་འགག་ལ་ཁད་
དུ་ཡོད་པའི “གོང་བ་སྔོན་པོ་ཅན” ཏེ་ལུས་ཤུགས་ངལ་རྩོལ་པའི་རིགས་རེད། དེ་བས་ཨ་
ཕ་ནི་ངེད་ཚོའི་ཐོག་ཁང་དེའི་ནང་གི་སྤྱི་མཐུན་ཏང་མི་ཁོ་ན་ཉིད་དེ་ཡིན་ཞེས་སྨྲས་ཆོག
འོན་ཀྱང་། འགྲིམ་འགྲུལ་གྱི་དུ་སྨུག་གིས་ཁོའི་མིག་ནང་ལ་ཟུག་གཟེར་སློང་ཡོང་།
རླངས་འཁོར་གྱི་འུར་སྒྲས་ཁོའི་མགོ་བོ་ན་བར་བྱེད། ད་རུང་མེ་ཏོག་གི་རྩི་རྡུལ་གྱིས་ཀྱང་
ཁོར་གློ་ལུ་སློང་། དེ་བཞིན་ཤིང་ཏོག་གི་རིགས་ལ་ནམ་ཡང་ཞིམ་ཚོད་ཀྱིས་མི་ལྡེང་། བཏུང་
ཆུ་ནམ་ཡང་དྭངས་གཙང་གི་ཚད་གཞིར་མི་ལོངས། དོན་དམ་རང་བྱུང་ཁམས་ལྷད་མེད་
དུ་བཟོ་མཁས་ཚང་ཚིང་དང་སྤང་ལྗོངས་ཡོད་ཚད་པོ་གང་ཞིག་ལ་བུད་སོང་བ་རེད། དེ་
མིན། ཨ་ཕའི་དབྱིན་སྐད་ད་མ་དིག་དེ་ཇེ་དག་ཏུ་གཏོང་ཕྱིར། ཐོག་མའི་ལོ་ངོ་གཉིས་ཀྱི་
ནང་ངས་ཁོར་དབྱིན་སྐད་སྦྱོང་བརྡར་འཛིན་གྲྭར་ཞུགས་ན་ལེགས་ཚུལ་ཞུས། འོན་ཀྱང་
ཁོས་དེ་ལ་ཁ་ཡ་སྤུ་ཙམ་མི་གནང་བར་མ་རངས་པའི་ངག་སྟབས་ཀྱིས་བཤད་དོན། “ཧུན།
ཅི་ཟེར། ‘cat’ སྦྱོར་ཀློག་ཤེས་སོང་བས་དགེ་རྒན་གྱིས་ང་ལ་འོད་ཟེར་འཕྲོ་བའི་སྐར་མ་
ཆུང་ཆུང་ཞིག་གནང་ཞིང་། དེ་ནས་ངས་དགའ་དགའ་སྤྲོ་སྤྲོའི་ངང་དེ་འཁྱེར་ནས་ཁྱིམ་
ནང་དུ་བརྒྱུགས་ཡོང་སྟེ་ཁྱོད་ལ་ངོམ་སོ་བྱས་ན་ཡག་ཟེར་རམ།”
1983ལོའི་དཔྱིད་ཀའི་གཟའ་ཉི་མ་ཞིག་ལ། ང་རྒྱབ་ཤོག་དཀྱུས་མ་ཅན་གྱི་དེབ་རྙིང་
འཚོང་སའི་ཚོང་ཁང་ཆུང་ངུ་ཞིག་ཏུ་འཛུལ། འཁྲིས་ནི་རྒྱ་གར་གྱི་གློག་བརྙན་ཁང་ཞིག་
རེད། ཤར་ངོས་ནི་ཨ་རིའི་རྒྱལ་ཁབ་ལྕགས་ལམ་དང་ཧྥུར་མན་ཏེ་གཞུང་ལམ་བསྣོལ་
མཚམས་རེད། ངས་ཨ་ཕར་ང་ལ་སྐར་མ་ལྔར་སྒུག་རོགས་ཞུས། ཁོས་ཕྲག་པ་གཟེངས་ཙམ་
གནང་། སྐབས་དེར་ཁོས་ཧྥུར་མན་ཏེའི་སྣུམ་ལྡུག་ས་ཚིགས་ཤིག་ནས་ལས་ཀ་རག་ཡོད།
ཉིན་དེར་གུང་གསེང་དུ་འཁེལ། དྷུར་མན་ཏེ་གཞུང་ལམ་འཕྲེད་གཅོད་བྱས་ཏེ་ཁོ་དངོས་
ཆས་རྩག་རྩིག་འཚོང་སའི་ཚོང་ཁང་སྟབས་བདེ་དེར་འཛུལ་སོང་། ཚོང་ཁང་དེའི་སྦྱིན་
བདག་ནི་ཡོ་ནན་གྱི་ཁྱོ་ཤུག་གཉིས་ཡིན། རེན་སྐུ་ཞབས་དང་ཁོའི་ལྕམ་མོ། ཁོང་གཉིས་ནི་
དབུ་སྐྲ་དཀར་བོང་བོང་དུ་སོང་བའི་བགྲེས་སོང་ཡ་རབས་གཉིས་ཡིན། ལྕམ་མོར་ནད་གཞི་
ཕཱ་ཀིན་སིན་བྱུང་ཡོད་ལ་སྐུ་ཞབས་ནི་དཔྱི་རུས་བརྗེ་མྱོང་བ་ཞིག་རེད། “ད་ལྟ་ཁོ་ནི《ཡ་
མེད་ཁེན་ཀང》དང་འདྲ།" ནམ་རྒྱུན་མོས་ང་ལ་འདི་ལྟར་ཟེར་གྱིན་སོ་མུ་ཏིག་ཙམ་མེད་
པའི་ཁ་གདངས་ཏེ་གད་མོ་དགོད། “《ཡ་མེད་ཁེན་ཀང》དྲན་ནམ། ཨ་མེར” ཞེས་རེན་
སྐུ་ཞབས་ཀྱི ས་ལི•མི་ཅེ་སི་ལ་ལད་མོ་བྱེད་ཀྱིན་ཁྲོ་གཉེར་སྨིན་མཚམས་སུ་བསྡུས་ཏེ་གོམ་
ཁ་དལ་མོས་མཆོང་རྒྱུག་བྱེད་ཀྱིན་པའི་བཟོ་ལྟ་འཁྲབ་ཡོང་།
ངས་རྙིང་ཧྲལ་དུ་སོང་བའི་མེ་ཁི‘ཧམ་མོརlགྱི་དོགས་སློང་སྒྲུང་གཏམ་ཞིག་ལ་ལྟ་
བཞིན་པའི་སྒང་དེར་ཕྱི་ལོགས་ནས་ཨག་རིང་ཞིག་འཁོར་བྱུང་། ད་རུང་ཤེལ་སྒོ་གས་ཆག་
ཏུ་སོང་བའི་སྒྲ་ཡང་ཐོས། ངས་དཔེ་དེབ་མར་བཞག་སྟེ་རྟབ་རྟབ་པོར་གཞུང་ལམ་བརྒལ་
ནས་སྐད་སྒྲ་དེའི་ཕྱོགས་སུ་བརྒྱུགས། ང་དེ་གར་སླེབ་དུས། རེན་སྐུ་ཞབས་ཁྱོ་ཤུག་གཉིས་
ཀ་ཚོང་སྒྲོམ་གྱི་ནང་ལོགས་སུ་འཚང་འདུག ངོ་མདངས་ཐལ་སྐྱར་ཆགས་ཤིང་སྒལ་བ་
གྱང་ལ་གཏོད་དེ་རེན་སྐུ་ཞབས་ཀྱིས་ལག་ཟུང་གིས་ལྕམ་མོ་བྲང་ལ་སྦྱར་ནས་སྐྲག་ཐག་
ཆོད་འདུག ཤིང་གཅལ་དུ་ཚ་ལུ་མ་དང་བསྒྱེལ་ཟིན་པའི་དུས་དེབ་ཀྱི་སྟེགས་ཆ། ཚགས་
ཤ་སྐམ་པོ་བླུག་སའི་འཇིམ་ཀོང་ཆག་རོ་གཅིག་བཅས་སྟོར་འདུག ཨ་ཕའི་རྐང་འོག་ཏུ་ད་
དུང་ཤེལ་ཧྲུག་འཐོར་ཏེ་ཡོད།
མ་གཞི་ཨ་ཕས་ཚ་ལུ་མ་ཉོས་ཏེ་ལྟ་དུས་རང་གིས་སྒོར་མོ་བཟུང་མི་འདུག་ལ། དེར་
ཁོས་རེན་སྐུ་ཞབས་ལ་དངུལ་བྱང་ཞིག་བྲིས་ཤིང་། རེན་སྐུ་ཞབས་ཀྱིས་ཁོར་ཐོབ་ཐང་ལག་
འཁྱེར་སྟོན་རོགས་ཞུས་པས་རེད། “ཁོས་ང་ལ་དཔང་ཡིག་སྟོན་ཟེར། ལོ་གཉིས་འགོར་
ལ་ཉེ། ངས་འདི་ནས་སྡུག་ཆགས་ཀྱི་ཤིང་ཏོག་འདི་དག་ཉོས་ཏེ་དངུལ་ལོར་མི་ཉུང་བ་ཞིག་
ཁོའི་ཁུག་མའི་ནང་བླུགས་པ་ཡིན། འོན་ཀྱང་ཁྱི་སྐྱག་འདིས་ད་རུང་ངའི་དཔང་ཡིག་ལ་
བལྟ་དགོས་ཟེར” ཞེས་ཨ་ཕས་ཧྥར་སེ་སྐད་ཀྱིས་ངར་སྐད་བརྒྱབ།
“ཨ་ཕ། འདི་ནི་ཁྱོད་གཅིག་པུར་རྐང་བཙུགས་ཏེ་བཤད་པ་ག་ལ་ཡིན།” རེན་སྐུ་
ཞབས་ཁྱོ་ཤུག་ལ་འཛུམ་ཆུང་སྙེར་གྱིན་ངས། “ཁོ་ཚོས་ཁྱོད་ཀྱི་ཐོབ་ཐང་དཔང་ཡིག་ལ་
བལྟས་ཆོག་པར་ཡོད” ཅེས་ལབ།
“ངས་ཁྱོད་མིག་གིས་རིག་མི་འདོག” རེན་སྐུ་ཞབས་ཆུང་མའི་སྔུན་ནས་འགྲེང་སྟེ་
འཁར་བས་ཨ་ཕ་སྟོན་གྱིན་ཁ་ཚུར་འཁོར་ཏེ།
“ཁྱོད་ནི་ན་གཞོན་གཞུང་དྲང་ཞིག་རེད།
འོན་ཀྱང་ཁྱོད་ཀྱི་ཨ་ཕ། ཁོ་ནི་སྨྱོན་པ་ཞིག་ལས་མ་འདས། ངའི་འདི་ན་དེ་རིང་ཕྱིན་ཁོ་ལ་
དགའ་བསུ་མེད” ཟེར།
“ཁོས་ང་རྐུན་མ་ཞིག་རེད་འདོད་ཀྱིན་ཡོད་དམ།” ཕྱི་ལོགས་སུ་ལྟད་མོར་ལྟ་མཁན་
གྱིས་གང་སོང་། ཨ་ཕས་སྐད་མགོ་ཇེ་མཐོར་བཏང་སྟེ། “འདི་ནི་ཅི་འདྲའི་རྒྱལ་ཁབ་ཅིག་
རེད། གཞན་ལ་ཡིད་ཆེས་གནང་མཁན་གཅིག་ཀྱང་མེད་དམ” ཟེར།
“ངས་ཉེན་རྟོག་པ་འབོད་རྒྱུ་ཡིན།” གདོང་པ་ཕྱིར་མངོན་ཏེ་རེན་ལྕམ་མོས། “ཁྱོད་
ཕར་ཞིག་ལ་སོང་དང་། དེ་མིན་ངས་ཉེན་རྟོག་པར་སྐད་རྒྱག་རྒྱུ་ཡིན” ཟེར།
“སྐུ་མཁྱེན། རེན་ལྕམ་མོ། ཉེན་རྟོག་པ་མ་འབོད་རོགས། ངས་ཁོ་ནང་དུ་ཁྲིད་འགྲོ།
ཉིད་ནས་ཉེན་རྟོག་པ་མ་འབོད་རོགས།" ངས་མོར་ཞུ་བ་ཕུལ།
རེན་སྐུ་ཞབས་ཀྱིས། “ཡ་ཡ། དེས་ན་ཁྱོད་ཀྱིས་ཁོ་ནང་དུ་ཁྲིད་ཅིག དེ་ཐབས་ཡག་
པོ་ཞིག་རེད” ཅེས་གསེར་སྐུད་ཀྱི་མཐའ་ཤན་ཅན་གྱི་མེ་ཤེལ་ཕྱིར་གྱོན་ནས་མིག་གིས་ཨ་
ཕར་འབྲུ་ཚུགས་སྒོས་བལྟས་ཏེ་སྡོད། སྒོ་རྒྱབ་ནས་ངས་ཨ་ཕ་ཕྱི་ལོགས་སུ་འཐེན། ཕྱིར་ཐོན་
ཁར་ཁོས་དུས་དེབ་ཅིག་ལ་རྡོག་ཐོས་གཞུས་ཏེ་ཕ་ཚད་ཅིག་ལ་སྤུར་སོང་། ཁོ་སླར་ནང་
དུ་མི་ལོག་པ་ཁས་ལེན་དུ་བཅུག་རྗེས། ཕྱིར་འཁོར་ཏེ་ང་ཚོང་ཁང་ནང་སོང་ནས་རེན་སྐུ་
ཞབས་ཁྱོ་ཤུག་ལ་བཟོད་གསོལ་ཞུས་ཤིང་། ཨ་ཕ་ད་ཆ་དཀའ་ཁག་ལ་འཕྲད་ཡོད་ཚུལ་ལབ།
ངའི་ཁྱིམ་གྱི་ཁ་པར་དང་སྡོད་གནས་ཀྱི་ས་ཚིགས་རེན་ལྕམ་མོར་སྤྲད་དེ། དངོས་ཆས་ག་ཙམ་
གྲོན་སོང་བར་ཚོད་རྩིས་ཤིག་རྒྱག་རོགས་ཞུས། འགྲོ་ཁར་ངས “རྩིས་ཁྲ་བརྒྱབ་རྗེས་ཉིད་
ནས་ང་ལ་ཁ་པར་བསྐོར་རོགས། ངས་ཡོད་ཚད་པོ་བསྐྱིན་ཡོང་། རེན་ལྕམ་མོ། བཟོད་བསྒོམ་
གནང་རོགས” ཞེས་ལབ་པར་རེན་ལྕམ་མོས་ངས་སྤྲད་པའི་ཤོག་འཛར་དེར་ལྟ་ཞོར་མགོ་བོ་
ལྡེམ་ཙམ་གནང་། མོའི་ལག་པ་འདར་བ་སྔོན་ཆད་ལས་ཐུ། ང་ཨ་ཕའི་སྟེང་ལ་ལྷག་པར་རླུང་
ལངས། ཁོས་བགྲེས་མོ་ཞིག་ལ་སྐྲག་སྣང་བསྐུར་ཏེ་ཚད་འདི་ཙམ་དུ་བསྐྱལ་འདུག
“ཨ་ཕ་ད་དུང་ཨ་རིའི་འཚོ་བར་གོམས་མེད།” ངས་དེ་ལྟར་གསལ་བཤད་བྱས།
ངས་ཁྱོ་ཤུག་དེ་གཉིས་ལ་ཁ་པུར་ནས་ངེད་ཚོས་སྡོང་བོའི་ཡལ་ག་བཅག་སྟེ་དཔང་
པོར་འཇོག་པ་ཡིན་ཞེས་བཤད་འདོད། ཧཱ་སན་ངེད་གཉིས་ཀྱིས་ཤིང་ཐུར་ཞིག་འཁྱེར་ནས་
སོབ་བག་ཁང་དུ་ཕྱིན་ན། སྦྱིན་བདག་གིས་དེའི་སྟེང་དུ་འཕྲེད་ཐིག་ཅིག་གཅིལ། དེས་
ནི་མེ་ལྕེ་ལྷབ་ལྷུབ་མཆེད་པའི་སྲེག་ཐབ་ལས་ངེད་གཉིས་ལ་རྣངས་བག་གཅིག་སྤྲད་པའི་
བདེན་རྟགས་རེད། ཟླ་མཇུག་ལ་བསླེབས་ཐེངས་རེར། ཨ་ཕས་ཤིང་ཐུར་དེ་སྦྱིན་བདག་གི་
སར་འཁྱེར་ཏེ་དེའི་སྒང་གི་ཐིག་རྟགས་ཀྱི་གྲངས་ཀ་ལྟར་དངུལ་རྩིས་རྒྱག ཏན་ཏན་འདི་
འདྲ་རང་རེད། གནད་དོན་གཞན་གང་ཡང་ཡོད་པ་མ་རེད། ཐོབ་ཐང་ལག་འཁྱེར་ཟེར་བ་
ཞིག་བསྟན་དགོས་ཡོད་པ་མ་རེད།
འོན་ཀྱང་ངས་འདི་དག་ངག་སྒོར་མི་འབྱིན། ངས་རེན་སྐུ་ཞབས་ཀྱིས་ཉེན་རྟོག་པ་མ་
བོས་པར་བཀའ་དྲིན་ཞུས་ཏེ་ཨ་ཕ་ཕྱིར་ཁྱིམ་དུ་ཁྲིད། ངས་བྱ་སྐེ་གཏུབས་པའི་ཟ་མ་གཡོ་
སྐོལ་བྱེད་དུས། ཞེ་སྤོ་ཁོག་ལ་མནན་ཏེ་ཨ་ཕས་ཉི་ཁྱམས་ན་ཐ་མག་འཐེན་གྱིན་འདུག
ཕའེ་ཧྲ་ཝ་ནས་པའོ་དབྱིན་གནམ་གྲུར་བསྡད་པ་ནས་ད་བར་དུ་ལོ་གཅིག་དང་ཕྱེད་ཀ་
འདས་སོང་རུང་། ཨ་ཕ་སྔར་བཞིན་ཨ་རིའི་འཚོ་བར་ལོབས་མི་འདུག
དགོང་མོ་དེར་ངེད་གཉིས་ཀྱིས་ཁུ་སིམ་མེར་ནུབ་འཚལ་འཐུང་། ཁམ་བུ་དོ་ཙམ་ཟོས་
རྗེས་ཨ་ཕས་སྡེར་མ་ཕར་དེད་སོང་།
མཐོང་གཡེལ་ཟས་ཅོག་ལས་ཕར་བརྒལ་ཏེ་ངས་ཨ་ཕར་བལྟས། ལས་ཀའི་སྐབས་རྨ་
ཁ་བཟོས་པའི་ཁོའི་མཛུབ་མོའི་སེན་མོར་སེར་ག་གས་ཤིང་བར་དུ་འཕྲུལ་སྣུམ་གྱི་དྲེག་པ་
ཆགས་ནས་ནག་ཆོབ་ཆོབ་བྱེད། རྔུལ་ཆུས་སྦགས་པའི་ལྭ་བའི་སྟེང་ས་རྡུལ་ཆགས་ཤིང་
རླངས་སྣུམ་གྱི་དྲི་ངན་གཤགས་ཏེ་ཡོད། ད་ཆ་ཨ་ཕ་ནི་བསྐྱར་གཉེན་བསྒྲིགས་པའི་ཕོ་
ཡུགས་ཤིག་དང་འདྲ། དེ་ལྟར་ཆུང་མ་གསར་བ་དེ་དང་ལྷན་དུ་ཡོད་རུང་ཁོས་འདས་ཟིན་
པའི་ཆུང་མ་དེ་དྲན་གྱིན་ཡོད། ལྟ་ཡང་མི་སྨོས། འདས་ཟིན་པའི་ཆུང་མ་ནི་ཁོའི་མེས་རྒྱལ་
ཨ་ཧྥུ་ཧན་རེད། དེ་ལས་ཁོས་ཅལ་པ་ཏིའི་བུར་ཤིང་དྲན་གྱིན་ཡོད། ཕ་ཀེ་མེང་གི་མེ་ཏོག་
ལྡུམ་ར་དྲན་གྱིན་ཡོད། རང་གི་གཞིས་ཀར་ཡང་ཡང་མགྲོན་དུ་ཡོང་མཁན་མི་རྣམས་དྲན་
གྱིན་ཡོད། ཟའོ་འེར་ཁྲོམ་རའི་འཚང་ག་ཤིག་ཤིག་གི་རྐང་ལམ་དྲན་གྱིན་ཡོད། ཁོ་གནས་
དེར་ཕྱིན་ཚེ་ཚུར་ཁམས་འདྲི་ཞུ་མཁན་མི་རྣམས་ཀྱིས་ཁོ་ངོ་ཤེས་ཀྱི་ཡོད། ཁོའི་ཕ་རྒན་
ཡང་ངོ་ཤེས་ཀྱི་ཡོད། ཁོའི་སྤོ་བོའང་ངོ་ཤེས་ཀྱི་ཡོད། ཁོ་དང་མེས་པོ་གཅིག་པའི་མི་རྣམས་
ཀྱི་འདས་དོན་ཕན་ཚུན་རྐྱ་འཛིང་སྟེ་འགེར་ཐབས་མེད་པས་ཁོས་གནས་དེ་མ་དྲན་ཐུ་
མེད་ཡིན།
ང་ལ་མཚོན་ན། ཨ་རི་ནི་འདས་དོན་རྣམས་དུར་སྦས་བྱེད་ས་ཞིག་ཡིན།
ཨ་ཕ་ལ་མཚོན་ན། ཨ་རི་ནི་ཁ་སང་ལ་མྱ་ངན་ཞུ་ས་ཙམ་རེད།
“ཡང་ན་ངེད་གཉིས་ཕྱིར་ཕའེ་ཧྲ་ཝ་རུ་སོང་ན་རེད།” ཤེལ་ཕོར་ནང་གི་ཆུ་ངོགས་
སུ་གཡེང་བའི་དར་ཧྲུག་ལ་ཅེར་རེར་ངས་དེ་ལྟར་སྨྲས། སྔོན་ཚེ་དམངས་སྤོར་ལས་ཁུངས་
ཀྱི་ཁྲོལ་མཆན་ལ་སྒུག་ཞོར། ངེད་གཉིས་ཀྱིས་གནས་དེ་ནས་ལོ་ཕྱེད་ཀྱི་དུས་ཚོད་སྐྱེལ་
མྱོང་། ས་རྡུལ་གྱིས་སྦགས་པའི་ངེད་གཉིས་ཀའི་སྡོད་ཁང་དེའི་ནང་། རྐང་འབོབ་ཀྱི་རུལ
དྲི་དང་བྱི་ལའི་བྲུན་གྱི་དྲི་ངན་སྣོམ་ཡོང་རུང་། ཉེ་འཁོར་གྱི་མི་རྣམས་ཕན་ཚུན་བར་ཆ་
ཡོད་དུ་མཆིས མ་མཐའ་ཡང་ཨ་ཕས་དེ་ཚོ་ངོ་ཤེས་ཀྱི་ཡོད། ནམ་རྒྱུན། ཨ་ཕས་ཁྱམས་
ར་ཧྲིལ་པོའི་ཁྱིམ་མཚེས་རྣམས་དགོང་མོའི་ནུབ་འཚལ་སྟེང་མགྲོན་ལ་འབོད། དེ་ཚོའི་
ཁྲོད་ཀྱི་མང་དག་ནི་ཁྲོལ་མཆན་ལ་སྒུག་མཁན་ཨ་ཧྥུ་ཧན་པ་རེད། སྨོས་མ་དགོས་ཏེ། དེ་ཚོ་
ལས་ལ་ལས་ལག་རྔ་དང་ལ་ལས་ལག་སྦྲེང་འཁུར་ཏེ་ཡོང་། ཁ་ལག་ཟིན་ཞིང་། ཇ་མངར་
མོ་སྦངས་ཟིན་པའི་ཕོར་བ་སོ་སོའི་སྔུན་དུ་བཞག་རྗེས། སྐད་ངག་ཅུང་ཙམ་བདེ་བོ་རེ་ཡོད་
མཁན་ཚོས་ལྷང་ལྷང་དབྱངས་ཀྱི་རྟ་ལ་བསྐྱོན་ཏེ་ཕྱི་ཉིན་ཉི་མ་འཆར་རག་བར། ཨ་ང་ཙིའི་
ཙིར་སྐད་འཇགས་པའི་བར། ཐལ་མོ་བརྡབས་ཏེ་ལག་པ་ན་བའི་བར། སྐྱེས་ཕོ་མོ་མེད་པར་
རེས་མོས་བྱས་ཏེ་གཞས་གཏོང་།
“གནས་འདི་ལ་བལྟས་ན་དེ་གར་ཁྱོད་སྐྱིད་པོ་ཡོང་སྲིད། ལྷག་པར་དེ་ལ་ཁྱིམ་གྱི་
ཚོར་སྣང་ཞིག་ཡོད་པ་མ་རེད་དམ།” ངས་ཨ་ཕར་དེ་ལྟར་སྨྲས།
“ཕའེ་ཧྲ་ཝ་ནི་ང་ལ་མཚོན་ན་ས་སྐྱིད་པོ་ཞིག་ཏུ་ཡོད། འོན་ཀྱང་ཁྱོད་ལ་མཚོན་ན་
དེ་ལྟར་མ་རེད།”
“ཁྱོད་ཀྱིས་འདི་ནས་ལས་ཀ་ལས་ཏེ་དཀའ་སྡུག་ཆེན་པོ་མྱོང་བཞིན་འདུག”
“ད་ལྟ་ཇེ་ལེགས་སུ་ཕྱིན་ཡོད།” ཁོའི་སྐད་ཆ་འདིའི་བསྟན་དོན་ནི་ཁོ་སྣུམ་ལྡུག་ས་
ཚིགས་ཀྱི་ཉིན་རེས་བདག་གཉེར་དཔོན་དུ་བསྐོས་རྗེས་ཟེར་བ་རེད། འོན་ཀྱང་ནམ་ཟླར་
བཞའ་རླན་འབབ་དུས། ཁོས་ན་ཟུག་བསྲན་ཏེ་མཁྲིག་མ་ཕུར་གྱིན་པ་ངས་མཐོང་མྱོང་།
ཟ་མའི་རྗེས་སུ་མགོ་ནས་རྔུལ་ཆུ་འཛར་གྱིན་ཟུག་འཇོམས་ཀྱི་སྨན་ལ་སྙོབ་པའང་ངས་
མཐོང་མྱོང་། འོན་ཀྱང་ཁོས “གཅིག་བྱས་ན། ངས་རང་གི་ཕྱིར་འུ་གཉིས་གནས་འདིར་ཁ་
བསྐོར་བའང་མིན། དེ་ཁྱོད་ཀྱིས་མི་ཤེས་སམ” ཟེར།
ངས་ལག་པ་ཅོག་སྒམ་ལས་ཕར་བསྲིངས་སོང་སྟེ་ཁོའི་ལག་པར་འཇུས། ངའི་ལག་པ་
ནི་སློབ་མ་གཞོན་ནུའི་ལག་པ་ཡིན་པས་གཙང་ཞིང་ནེམ། ཁོའི་ལག་པ་ནི་ངལ་རྩོལ་པའི་
ལག་པ་ཡིན་པས་ཕྱི་ནང་དྲེག་པས་སྦགས་ཤིང་ཀོ་ཤུ་མཁྲེགས་པོས་རུབ། ངས་ཁ་པུར་ནས་
ཨ་ཕས་ང་ལ་རྩེད་ཆས་ཀྱི་དོས་འཁོར་དང་མེ་འཁོར། ད་རུང་ལྕགས་རྟ་སོགས་ལེགས་སྐྱེས་
གང་མང་གནང་མྱོང་བ་དྲན། ད་ཆ། ཨ་མེ་རི་ཁ་ནི། ཨ་ཕས་ང་ཨ་མེར་ལ་གནང་བའི་ཆེས་
མཐའ་མཇུག་གི་ལེགས་སྐྱེས་དེ་རེད། མི་ཚེ་འདིའི་ལེགས་སྐྱེས་ཡག་ཤོས་དེ་རེད།
ངེད་གཉིས་ཨ་རི་ལ་ཡོང་སྟེ་ཟླ་བ་གཅིག་ཙམ་གྱི་ནང་ཚུན་དུ། ཨ་ཕས་ཝ་ཧྲེང་ཐོན་
ལམ་ནས། ཨ་ཧྥུ་ཧན་གྱི་མི་ཞིག་གིས་ཕྱེ་བའི་སྣུམ་ལྡུག་ས་ཚིགས་ཀྱི་ལག་རོགས་པའི་ལས་
དོན་ལ་ཨ་རིར་འབྱོར་ཉིན་ནས་ཁོས་ལས་ཀ་འཚོལ་བའི་མགོ་བརྩམས་
ཀ་ཞིག་རག་སོང་། དོན་ལ་ཨ་རིར་འབྱོར་ཉིན་ནས་ཁོས་ལས་ཀ་འཚོལ་བའི་མགོ་བརྩམས་
ཡོད། སྣུམ་ལྡུག་ས་ཚིགས་དེའི་ལས་ཀ་ནི་གཟའ་འཁོར་རེར་ཉིན་དྲུག་རེ། ཉིན་རེར་དུས་
ཚོད་བཅུ་གཉིས་ཀྱི་ལས་རེས་རེད། དེའི་ནང་རླངས་འཁོར་ལ་སྣུམ་ལྡུག་པ། དངུལ་བསྡུ་བ།
འཕྲུལ་གཡིས་བརྗེ་བ། རླངས་འཁོར་གྱི་རླུང་འགོག་མདུན་ཤེལ་འབྱིད་པ་སོགས་ཨ་ཕའི་
དངོས་གཞིའི་ལས་ཀ་རེད། ལན་གྲངས་དུ་མ་ཞིག་ལ། ངས་ཨ་ཕར་གུང་ཚིགས་སྐྱེལ་དུས་
ཁོས་ཚོང་ཟོང་གི་སྟེགས་ཆའི་སྒང་ན་ཐ་མག་འཚོལ་གྱིན་པ་དང་འཕྲད་མྱོང་། སྐབས་དེར་
སྣུམ་དྲེག་གིས་སྦགས་པའི་སྒྲོམ་སྟེགས་ཀྱི་ཕ་རོལ་དེ་ན་མགྲོན་པོས་སྒུག་འདུག དཀར་
འཚེར་འཚེར་གྱི་ཉི་འོད་གློག་བཞུའི་འོག་ཨ་ཕའི་གདོང་པ་འཆུས་ཤིང་སྐྱ་ཐེར་ཐེར་དུ་
སྣང་། ང་ནང་དུ་འཛུལ་ཐེངས་རེར་སྒོ་དྲིལ་དེས “ཏེན་ཏིང་ཏེན་ཏིང” ཞེས་སྒྲ་འབྱིན
ཡོང་། དེར་ཨ་ཕས་མགོ་བོ་ཡར་བཏེགས་ནས་ང་ལ་ལག་པ་གཡུག་ཙམ་གནང་ལ་གདོང་
ལ་འཛུམ་མདངས་བཏོད་ཡོང་། སྐབས་དེ་འདྲར། ངལ་དུབ་ཀྱི་དབང་གིས་ཁོའི་མིག་ལས་
མཆི་མ་ཟག་གིན་པའང་ངས་དངོས་སུ་མིག་གིས་མཐོང་མྱོང་།
ལས་ཀའི་གདན་ཞུ་ཐོབ་པའི་ཉིན་དེར། ཨ་ཕ་ངེད་གཉིས་སན་ཧི་སེ་རུ་སྤོར་
དམངས་ཀྱི་ཐོབ་ཐང་རྟོག་བཤེར་མཁན་ལྕམ་ཏུའུ་པེན་སི་འཚོལ་དུ་ཕྱིན། མོ་ནི་ཤ་ཤིན་ཏུ་
རྒྱགས་པའི་མི་ནག་སྐྱེས་མ་ཞིག་རེད། མིག་ཟུང་འོད་འཚེར་འཚེར་བྱེད། བགད་འོང་ཚེ་
ཤོབ་ཀོང་གཉིས་མངོན་ཡོང་། ཐེངས་ཤིག་མོས་རང་གིས་ལྷ་ཁང་ནང་གཞས་བཏང་མྱོང་
ཟེར། དེར་ང་ཡིད་ཆེས། མོའི་སྐད་ཀྱིས་ང་ལ་འོ་མ་ཚ་པོ་དང་སྦྲང་རྩི་དྲན་དུ་འཇུག ཨ་
ཕས་ཟ་བྱང་སྤམ་པོ་གཅིག་སྒྲོམ་སྟེགས་སྟེང་བཞག་སྟེ། “ཐུགས་རྗེ་ཆེ། ད་ནས་བཟུང་ངས་
ཟ་བྱང་འདི་དག་བཀོལ་རྩིས་མིན། ངས་ལས་ཀ་རག་སོང་། དོན་ལ་ཨ་ཧྥུ་ཧན་དུ་ཡོད་དུས་
ཀྱང་ང་ནི་ལས་ཀ་ཡོད་པའི་མི་ཞིག་ཡིན། ལྕམ་ཏུའུ་པེན་སི། ཐུགས་རྗེ་ཤིན་ཏུ་ཆེ། དོན་ལ་
ང་གནང་སྦྱིན་ལེན་རྒྱུར་དགའ་པོ་མེད” ཟེར།
ལྕམ་མོ་ཏུའུ་པེན་སིས་མིག་འཁྲེབ་འཁྲེབ་རྡེབ་ཀྱིན་ཟ་བྱང་ཕྱིར་བསྡུས་ཏེ་ང་ལ་ལྟ་
ཙམ། ཡང་ཨ་ཕ་ལ་ལྟ་ཙམ་བྱས། ཕར་བལྟས་ན་ཨ་ཕ་ངེད་གཉིས་ཀྱིས་མོར་ཀྱལ་ཀ་ལབ་
ཀྱིན་མེད་འགྲོ་སྙམ་གྱིན་འདུག ཡང་ན་ཧཱ་སན་གྱི་བཤད་སྟངས་ལྟར་ངེད་གཉིས་ཀྱིས་
མོར “རྩེད་མཚར་ཐེངས་གཅིག” བྱས་པ་དང་འདྲ། “ངས་ལས་ཀ་འདི་ལས་ཏེ་མི་ལོ་
བཅོ་ལྔ་ཕྱིན། ཡིན་ནའང་འདི་འདྲའི་གནས་ཚུལ་ལ་སྔོན་ཆད་ཕྲད་མྱོང་མེད།” འདི་
ནི་མོའི་ལན་རེད། ཏན་ཏན་འདི་འདྲ་རང་རེད། ཨ་ཕས་ལྟོ་འཕུད་ཐབས་སུ་དངུལ་ལེན་
སྟེགས་སྒྲོམ་ལས་ཟ་བྱང་བླངས་ཏེ་ངོ་ཚ་འཁུར་དགོས་པའི་ཉི་མ་མཇུག་རྫོགས་སོང་བ་རེད།
ཡང་སྒོས། ཨ་ཧྥུ་ཧན་གྱི་མིས་ཁོས་མུག་སྐྱོབ་སྒོར་མོས་ཟ་མ་ཉོ་བ་མཐོང་དོགས་ཀྱི་སེམས་
ཁྲལ་ཆེ་ཤོས་དེ་གཞི་ནས་གཡུགས་སོང་བ་རེད། ཨ་ཕ་དབུལ་སྐྱོབ་གཞུང་སྒྲུབ་ཁང་ནས་
ཕྱིར་ཐོན་དུས། ཕར་བལྟས་ན་ནད་ལྗིད་མོ་ཞིག་ལས་སངས་དྲག་ཏུ་སོང་བ་དང་གཉིས་སུ་
མ་མཆིས།
1983ལོའི་དབྱར་ཁར། ཕོ་ལོ་ཉི་ཤུའི་སྟེང་ང་མཐོ་འབྲིང་ལས་མཐར་ཕྱིན། ཉིན་དེར།
ལུས་རྩལ་ར་བའི་ནང་ཞྭ་མོ་གནམ་ལ་སྤུར་མཁན་ཚོའི་གྲས་སུ་ང་རྒན་ཤོས་སུ་ཆགས་
ཡོད། ངས་དྲན་སོས་ཐུབ་པ་ནི། ལུས་རྩལ་ར་བའི་ག་སར་ཕྱི་པ་སྔོན་པོས་ཁེངས་འདུག ད་
དུང་སློབ་མའི་ཁྱིམ་བདག འོད་འཁྱུག་པའི་པར་ཆས་ཀྱི་མཆུ་ཏོ། ཨ་ཕ་དེ་དག་གི་ཁྲོད་དུ་
ནུབ་སྟེ་རེ་ཞིག་མཐོང་མ་བྱུང་། ངས་གྲུག་སྒོའི་སྔུན་གྱི་གོམ་གྲངས་ཉི་ཤུའི་རྟགས་ཚིགས་
ཡོད་ས་དེ་ནས་ཁོ་མཐོང་བྱུང་། ཁོས་ལག་ཟུང་བརླ་ཁུག་ཏུ་བཅུག་ཅིང་པར་ཆས་བྲང་ཁ་
རུ་ཕར་གཡོ་ཚུར་གཡུག་བྱེད། བར་མི་ཚོགས་ཀྱིས་ཆོད་དེ་ངེད་གཉིས་ཀྱིས་ལན་རེར་མ་
གཏོགས་ཕན་ཚུན་མི་མཐོང་། སྟོད་གོས་སྔོན་པོ་གྱོན་པའི་སློབ་གྲོགས་བུ་མོ་ཚོས་ཨག་རིང་
འདེབས། ཕན་ཚུན་གྱི་སྐེར་འཐམ་ནས་མཆི་མ་སྟོར། སློབ་གྲོགས་བུ་ཚོས་ཨ་ཕ་དང་ཐལ་
མོ་ཐོད་གཏུག་གི་རྣམ་པས་རྟེན་འབྲེལ་ཞུ། ད་ཆ། ཨ་ཕའི་ཁ་སྤུ་སེ་བོར་ཆགས། ཟ་འགྲམ་
གྱི་སྐྲ་ལོའང་སེང་། དེ་ལས་ཀྱང་། ཁོ་ཁ་པུར་དུ་ཡོད་དུས་གཟུགས་པོ་ད་ལྟ་ལས་མཐོན་
པོར་ཡོད་དམ། དེ་ལ་ཐེ་ཚོམ་ཡོང་བ་ཞིག་རེད། ཉིན་དེར་ཁོས་ནུབ་ལྭ་ཁམ་ནག་ཆ་ཚང་
དེ་གྱོན་ཡོད—ཁོར་དེ་ལས་བཟང་བའི་ལྭ་བ་མེད། ལྭ་བ་འདི་གྱོན་ཏེ་ཁོ་ཨ་ཧྥུ་ཧན་པའི་
གཉེན་སྟོན་དུ་ཞུགས་ལ་དུར་མཆོད་དུའང་ཕེབས། དེའི་ཁར་ཤོམ་ཆས་ཤིག་བརྩི་དགོས་
ན། ཁོའི་ཕོ་ལོ་ལྔ་བཅུའི་སྐྱེས་སྐར་གྱི་སྐབས་སུ། ངས་ཁོར་ལེགས་སྐྱེས་སུ་ཉོས་པའི་མགུལ་
ཆིངས་དམར་པོ་དེ་རེད། ལུས་རྩལ་ར་བའི་མི་ཚོགས་ཀྱི་འདུ་ལོང་ཁྲོད་ནས་ཨ་ཕས་ང་
མཐོང་སྟེ་ལག་པ་གཡུག་གཡུག་གནང་ཞིང་གདོང་པར་འཛུམ་ཆུང་བསྡུས། ཁོས་ང་ལ་
ང་ཚོའི་ཞྭ་མོ་ཀླད་ཁེབས་མཐའ་བཞི་ཅན་དེ་ཕྱིར་མགོ་རུ་གྱོན་དང་ཞེས་པའི་བརྡ་བསྟན།
ངས་དེ་ལྟར་བྱས་མ་ཐག་ཁོས་པར་ཆས་བཏེགས་ཏེ་སློབ་གྲྭའི་ཅོང་ཁང་རྒྱབ་ལྗོངས་བྱས་
ཏེ་ང་ལ་དྲན་རྟེན་འདྲ་པར་ཞིག་བླངས་སོང་། ངས་ཁོར་བལྟས་ཏེ་འཛུམ་ནས་བསྡད
དོན་སྙིང་གཞན་ཞིག་གི་ངོས་ནས་བཤད་ན། ཉིན་མོ་དེ་དག་ནི་ངའི་ཡིན་ཟེར་བ་ལས་ཨ་
ཕར་གཏོགས་ཞེས་བརྗོད་ན་ཏག་ཏག་འཚམས། དེར་ཁོས་ང་གཟས་ནས་ཡོང་ཞིང་ལག་
པ་བསྲིངས་ཏེ་ངའི་སྐེ་ལ་འཁྱུད། ངའི་དཔྲལ་བར་འོ་བྱས། དེའི་འཕྲོར “ཁྱོད་ངའི་གཟི་
བརྗིད་ཡིན། ཨ་མེར” ཟེར། སྐད་ཆ་འདི་བཤད་སྐབས་ཁོའི་མིག་ཟུང་འོད་ཀྲིག་ཀྲིག་བྱེད།
དེ་འདྲའི་མིག་མདངས་ཀྱི་ལྟ་ས་ལྟ་ཡུལ་དེ་ང་ཡིན་པ་རེད། དེ་ལ་ང་རང་ཅི་བས་དགའ།
དགོང་མོ་དེར། ཁོས་ང་འཁྲིད་དེ་ཧེ་ཝར་ཏིའི"ཨ་ཧྥུ་ཧན་གསོལ་ཁང་དུ་ཕྱིན། ངེད་
གཉིས་ཀྱིས་ཟ་མ་གང་མང་བླངས། ཁོས་སྦྱིན་བདག་ལ། སྟོན་ཁར་ཁོའི་བུ་སློབ་ཆེན་དུ་
འགྲོ་དགོས་ཟེར། མཐོ་འབྲིང་མཐར་མ་ཕྱིན་སྔོན་ཙམ་དེར། སློབ་ཆེན་འགྲིམ་པའི་ཐད་
ནས་ངེད་ཕ་བུའི་བར་ལ་ཁ་རྩོད་ཕྲན་བུ་ཤོར་མྱོང་། དེར་ངས་རང་གིས་ལས་ཀ་ལས་ཏེ་
ཁྱིམ་གྱི་གྲོན་ཆར་ཁ་གསབ་བྱེད་ཞོར་དངུལ་གང་འཚམས་བསགས་ཤིང་། སང་ཕོད་ད་
གཟོད་སློབ་ཆེན་འགྲིམ་འདོད་ཅེས་ལབ། འོན་ཀྱང་ཁོས་རེ་བཞག་ས་ནས་ལོང་མ་རྡིབ་
ཅེས་མིག་ལོག་གཅིག་བལྟས་པས་ང་ངག་ཆག་གེར་སྡོད་དགོས་བྱུང་།
དགོང་འཚལ་འཐུང་ཚར་རྗེས། ཨ་ཕས་ང་ཁ་སྤྲོད་ཀྱི་ཆང་ཁང་དེར་ཁྲིད། གནས་
དེར་འོད་སྣང་མི་གསལ། གྱང་ལྡེབས་སོགས་ནས་ང་རང་མི་དགའ་བའི་སྦི་རག་གི་སྐྱུར་དྲི་
ཐུལ་ལེར་ཡོང་། སྐྱེས་པ་འགས་མགོ་ལ་དབྱུག་གྲུག་གི་ཞྭ་མོ་དང་ལུས་སུ་ཚི་ལེན་ཕུ་མེད་
གྱོན་ཏེ་སྟེགས་གྲུག་རྩེད་ཀྱིན་འདུག ལྗང་མདོག་གི་ཅོག་སྒམ་ཀླད་ནས་འཐིབས་འོང་བའི་
ཐ་མག་གི་དུ་སྨུག་ལང་ལོང་དེས་ཉི་འོད་གློག་གདབ་ལ་འཁྱིལ་སྐོར་རྒྱག ཨ་ཕས་ནུབ་ལྭ་
ཁམ་ནག་དེ་དང་ངས་ནི་སུལ་རྩེག་ཅན་གྱི་དོར་མ་རིང་པོའི་སྟེང་སློབ་གྲྭའི་རྩལ་སྦྱོང་གི་
སྟོད་ཐུང་གྱོན་ཡོད་པས་གཞན་གྱིས་མཐོང་མ་ཐག་ངེད་གཉིས་ལྷག་པར་མིག་ལ་ཐོགས་པ་
ཞིག་ཡོད། སྒྲོམ་སྟེགས་མདུན་གྱི་བགྲེས་པོ་ཞིག་གི་འཁྲིས་ནས་རྐུབ་བཀྱག་སྟོང་བ་གཉིས་
རྙེད་དེ་ངེད་གཉིས་དེ་གར་བསྡད། བགྲེས་སོང་དེའི་མགོ་ཐོག་ན་རྨེ་ཀེ་ལོ་སྦི་རག་གི་ཚོང་
རྟགས་ཤིག་བཤམས་འདུག དེ་ལས་འཕྲོས་ཡོང་བའི་འོད་སྔོན་ངོ་ལ་བརྒྱབ་པས། ལོ་ཟླས་
མནར་བའི་བགྲེས་པོའི་གདོང་ལ་གཅོང་མདོག་ཅིག་ཤར་ཏེ་མཆི། ཨ་ཕས་ཐ་མག་རྐང་
གཅིག་ལ་མེ་བགོས་ཏེ་ངེད་གཉིས་ལ་སྦི་རག་བླངས། “དོ་ནུབ་ང་ལས་སྐྱིད་པ་མེད” ཅེས་
ངོ་ཤེས་རྙིང་བ་ཞིག་ལྟར་ཁོས་མི་རེ་རེར་སྒྲོག་དོན། “དོ་ནུབ་ངས་རང་གི་བུ་ཁྲིད་དེ་གནས་
འདིར་ཆང་བཏུང་དུ་ཡོང་བ་ཡིན། ཤོག ཉིད་ནས་ངའི་གྲོགས་པོར་ཡང་ཕོར་བ་གང་བླུག་
ཤོག” ཅེས་ལག་པས་བགྲེས་པོའི་རྒྱབ་ལ་རྡེབ་ཙམ་བྱས། བགྲེས་པོས་ཞྭ་མོ་ཡར་འགྱོག་
ཙམ་གནང་ནས་འཛུམ་མདངས་ཕྱུང་། ཁོའི་ཡ་སོ་གྲལ་བསྟར་གང་པོའི་ཤུལ་ན་རྡོག་
གཅིག་ཀྱང་མི་ལྷག
སྦི་རག་དེ་ཨ་ཕས་ཁམ་བུ་གསུམ་བྱས་སོང་། ཡང་བསྐྱར་ཕོར་བ་གང་བླངས། ངས་
རང་ལ་ནན་བཅག་བྱས་ཏེ་བཞི་ཆའི་གཅིག་འཐུང་མ་ཚར་གོང་། ཨ་ཕས་ཕོར་བ་གསུམ་
ཞབས་དག་བརྒྱབ་སོང་། ཁོས་བགྲེས་པོ་དེ་ལ་སུའུ་ཀེ་ལན་ཨ་རག་ཕོར་བ་གང་གིས་མགྲོན་
བྱས་ཞིང་། ད་དུང་སྟེགས་གྲུག་རྒྱག་མཁན་དེ་བཞི་པོར་པེ་ཝེ་སྦི་རག་རྫ་རྒན་གང་ཉོས་
སོང་། དེར་ཡོད་ཀུན་གྱིས་ཁོ་དང་ལག་འཇུ་བཏང་། ཤེད་ཀྱིས་ཁོའི་རྒྱབ་ལ་རྡེབ། ཁོར་ཆང་
སྒྲོན། སུ་ཞིག་གིས་ཁོའི་དུ་བར་མེ་བགོས། ཨ་ཕས་མགུལ་ཆིངས་ལྷོད་ཙམ་བྱས་ཏེ་བགྲེས་
པོ་དེར་ཟུར་དོ་སྐར་ལྔ་ཅན་གྱི་དོང་ཙེ་སྤར་གང་བྱིན་ནས་ཕ་གིའི་གཞས་གཏོང་འཕྲུལ་
སྒམ་བསྟན་ཏེ་ང་ལ། “ཁོ་ལ་བྱང་ཚད་ཀྱིས་རྫོགས་པའི་གཞས་ཡག་པོ་འགའ་ཐོང་ཤོག་
ཅེས་ཤོད་དང” ཟེར། བགྲེས་པོས་མགོ་བོ་ལྡེམ་ཙམ་གནང་སྟེ་ཨ་ཕར་གུས་འདུད་ཞུས།
ཅང་མ་འགོར་བར་ཞིང་གྲོང་རོལ་དབྱངས་གྲག་བྱུང་ལ། ཨ་ཕའི་གསོལ་སྟོན་ཡང་གཞི་
ནས་ཤེས་མེད་ཚོར་མེད་ངང་མགོ་བརྩམས་པ་རེད།
ཆང་གི་རྩི་བཅུད་རྩ་ལམ་དུ་གཤགས་པའི་མཚམས་ཤིག ཨ་ཕ་ཡར་ལངས་བྱུང་།
ཁོས་གློ་བུར་དུ་ཆང་ཕོར་གནམ་ལ་བཀྱག་སྟེ་ཤིང་ཤུན་གྱིས་ཁེངས་པའི་གཅལ་དུ་ཤུགས་
ཀྱིས་བརྡབས་སོང་། དེའི་འཕྲོར་སྐད་གསང་མཐོན་པོས། “ལྟས་ངན་ཨུ་རུ་སུའི་ཕ་རོ་མ་
རོ” ཟེར། ཆང་ཁང་ནང་ནས་ཨ་ཕའི་དགའ་སྡུག་གི་བབ་དང་བསྟུན་པའི་བསྟོད་ར་འུར་
ཆིལ་ལེར་བྱུང་། དེའི་འཕྲོར། ཨ་ཕས་ཡང་བསྐྱར་ཁོ་ཚོར་སྦི་རག་ཉོས།
ངེད་གཉིས་འགྲོ་ཆས་བྱེད་དུས་དེ་ཚོས་བློས་མི་ལང་བར་གདའ། ཁ་པུར། ཕའེ་ཧྲ་ཝ།
ཧེ་ཝར་ཏི། གང་ལ་སོང་རུང་ཨ་ཕ་སྔར་བཞིན་ཨ་ཕ་རང་དུ་འདུག དེ་ལྟར་དྲན་གྱིན་ངའི་
སེམས་ནང་དགའ་སྤྲོས་ཁེངས། གདོང་ལ་འཛུམ་མདངས་རྒྱས།
ངས་ཨ་ཕའི་ས་སེར་མདོག་གི་པིའུ་ཡོ་ཁི(Buick)འཇིབ་འཁོར་རྙིང་བ་དེ་བསྐོར་ནས་
ངེད་གཉིས་ཁྱིམ་དུ་ལོག་པའི་ལམ་དུ་ཞུགས། ལམ་སྐབས་ཨ་ཕ་གཉིད་དུ་ཡུར་སོང་། སྡུར་
སྒྲ་ནི་ཤིང་ལ་གསོར་འབིག་བསྐོར་བ་དང་འདྲ། ཁོའི་ལུས་སྟེང་ནས་ངས་རྡོ་ཐའི་དྲི་མ་སྣོམ་
བྱུང་། ད་དུང་ཆང་གི་དྲི་མ། དེ་དག་ལྷན་དུ་འདྲེས་པའི་སྐྱེས་པ་འདིའི་ལུས་སྟེང་གི་དྲི་མ་
ནི་ཞིམ་ཞིང་ཁ་ལ་མངར་ཞིང་བསྐ། ངས་རླངས་འཁོར་ཁ་འཐེན་དུས་ཁོ་སད་བྱུང་། འགག་
པའི་སྐད་ཀྱིས་ཁོས “མུ་མཐུད་དུ་སྐོར། སྲང་ལམ་གྱི་ཕར་ཁ་དེར” ཟེར།
“ཨ་ཕ། དེར་སོང་ནས་ཅི་བྱ།”
“སྐོར་སོང་དང་དེ་རེད།” ཁོས་སྲང་ལམ་གྱི་ལྷོ་མཐའ་དེ་རུ་རླངས་འཁོར་སྡོད་དུ་
བཅུག དེ་ནས་ལག་པ་སྟོད་ལྭའི་ཁུག་མར་བཅུག་སོང་སྟེ་ལྡེ་མིག་ཕྲེང་བསྟར་གཅིག་ཕྱུང་
ཡོང་སྟེ། “ཀན” ཞེས་ངེད་གཉིས་ཀྱི་སྔུན་དུ་བཞག་ཡོད་པའི་འཇིབ་འཁོར་དེ་བསྟན། དེ་
ནི་སྔོན་ཆད་ཀྱི་ཧྥོར་ཏི་འཇིབ་འཁོར་ཞིག་རེད། གཞུང་རིང་ཞིང་འཕྲེད་ཆེ། ཁ་དོག་ནག་
ཤོས་སུ་སྣང་། འོན་ཀྱང་ཟླ་འོད་འོག་ནས་ཁ་དོག་དངོས་དེ་ཅི་ཡིན་ཆ་མི་ཆོད། “ད་དུང་
རྩི་རྒྱག་དགོས་ཡོད། དེ་མིན་ངས་སྣུམ་ལྡུག་ས་ཚིགས་ཀྱི་ཤག་པོ་དེར་ལྡེམ་ཤུགས་བསྐྱུངས་
ཆས་གསར་དུ་བརྗེ་རུ་བཅུག་ཆོག འོན་ཀྱང་ད་ལྟ་འགྲོ་རྒྱུ་ཡོད།” ཨ་ཕས་དེ་སྐད་སྨྲས།
ངས་ལྡེ་མིག་དེ་ལ་ལྟ་བཞིན་ཧ་ལས་སོང༌། ཁོར་ལྟ་ཙམ། ཡང་འཇིབ་འཁོར་ལ་ལྟ་
ཙམ་བྱས།
“སློབ་ཆེན་དུ་འགྲོ་ན་ཁྱོད་ལ་འཁོར་ལོ་ཞིག་ཅིས་ཀྱང་མཁོ།” ཁོས་དེ་ལྟར་ཟེར།
ངས་ཁོའི་ལག་པ་རང་གི་སྤར་མོའི་ནང་དུ་དམ་པོར་བཅིངས། མཆི་མ་མིག་མཐའ་རུ་
ཉིལ་ལེར་བྱུང་། སྟབས་ཡག་སྟེ་གྲིབ་རིས་ཀྱིས་ངེད་གཉིས་ཀྱི་ངོ་གདོང་གཡོགས་ཡོད།
ཕ། བཀའ་དྲིན་ཆེ།”
ངེད་གཉིས་སར་བབས་ཏེ་ཧྥོར་ཏི་རླངས་འཁོར་ནང་དུ་བུད། དེ་ནི “ཐི་རེན(Torino)”
ཆེ་བ་ཞིག་རེད། དེར་ཨ་ཕས “ཁ་དོག་མཚོ་དམག་གི་སྔོ་མདོག་རེད” ཟེར། ངས་འཇིབ་
འཁོར་དེ་སྲང་ཁུལ་དུ་བསྐོར་ཕྱིན་ནས་བསྒགས་ཟྭ། སྒྲ་སྡུད་འཕྲུལ་ཆས། དཀྱོགས་སྐོར་
གྱི་གློག་སྒྲོན་སོགས་ཀྱི་བཟང་ཞན་ལ་ཚོད་ལྟ་བྱས། མཐར་ངེད་ཚོའི་ཐོག་ཁང་གཤམ་གྱི་
རླངས་འཁོར་འཇོག་ར་ནས་ཁ་འཐེན་ཏེ་གློག་སྒོ་གཞིལ། མགྲིན་པ་ཅུང་ཞིག་རྣོང་གིན་
ངས། “སྙིང་ཉེ་བའི་ཨ་ཕ། ཁྱེད་ལ་ཐུགས་རྗེ་ཆེ་ཞུ” ཞེས་སྨྲས། ངའི་སྐད་ཆ་གང་མང་
ད་དུང་ཁོག་པའི་ནང་ལུས་ཏེ་ཡོད། ངས་ཁོ་ལ། ཁྱོད་ཀྱི་བྱམས་བརྩེའི་སྙོར་སྐྱོང་གིས་བུ་
ངའི་ཡིད་སེམས་རབ་ཏུ་འཁུལ་བར་བྱས་ཡོད། འདས་དང་ད་ལྟར་ཐུག་གི་བར། ཁྱོད་ཀྱིས་
བུ་ཡི་ཕྱིར་བསྒྲུབས་དང་སྒྲུབ་ཀྱིན་པ་མཐའ་དག་གི་དྲིན་ལན་ལ་འཁོར་ཐབས་མེད་ཅེས་
བཤད་ན་འདོད། འོན་ཀྱང་སྐད་ཆ་དེ་དག་གིས་ཁོ་འཚེར་དུ་འཇུག་པས། ངས “ཐུགས་རྗེ་
ཆེ” ཞེས་ཡང་བསྐྱར་ལན་གཅིག་བཟློས།
ཨ་ཕ་ཅུང་ཞིག་འཛུམ་སྟེ་མགོ་བོ་རྒྱབ་སྔས་སུ་བསྙེས། ཁོའི་དཔྲལ་བ་ཕལ་ཆེར་
རླངས་འཁོར་གྱི་གནམ་གཅལ་ལ་རེག་འདུག ངེད་གཉིས་སུས་ཀྱང་ཁ་མ་གྲག་པར་འཕྲུལ་
འཁོར་འཁྱག་ཏུ་དཀག་གིན་པའི “ཁག་ཁག” གི་སྒྲ་ལ་ཉན་བཞིན་ཁ་ཁུ་སིམ་མེར་སྨག་
མུན་ཁྲོད་ཙོག་སྟེ་བསྡད། ཐག་རིང་ས་ཞིག་ནས་ཉེན་རྟོག་དུང་བརྡ་ཞིག་ཤར་རེར་མཆེད་
ཡོང་། དེར་ཨ་ཕས་མགོ་བོ་ཚུར་འཁོར་ཏེ། “གལ་སྲིད་ཧཱ་སན་འུ་གཉིས་དང་ལྷན་དུ་ཡོད་
ཚེ་ཅི་འདྲའི་སྐྱིད་པ་ལ” ཟེར།
ཧཱ་སན་གྱི་མིང་ཐོས་འཕྲལ། ངའི་མགྲིན་པ་ལྕགས་ཀྱི་ལག་པ་གཉིས་ཀྱིས་བསྒགས་
བྱུང་བ་དང་འདྲ། ངས་ཤེལ་སྒོ་མར་ཕབ་སྟེ། འུ་ཐུག་པའི་ངང་མཐོང་དུ་མེད་པའི་ལྕགས་
ལག་ཆ་གཅིག་དེས་རང་ཉིད་གློད་པར་བསྒུགས་ནས་བསྡད།
མཐར་ཕྱིན་མཛད་སྒོའི་ཕྱི་ཉིན་ངས་ཨ་ཕར། སྟོན་ཁར་བསླེབས་ན་ང་ཆེད་ལས་ཚན་
ཁག་གི་སློབ་གྲྭར་ཐོ་འགོད་བྱེད་དུ་འགྲོ་དགོས་ཞེས་ལབ། ཁོས་འཁྱག་ཟིན་པའི་ཇ་པ་ཏི་
འཐུང་ཞོར་སུག་སྨེལ་འཆའ་བཞིན་སྡོད། དེ་ནི་ཁོའི་མགོ་ན་བ་བཅོས་ཐབས་ཤིག་རེད།
“ངས་དབྱིན་ཡིག་གཙོ་སྦྱོང་བྱས་ན་བསམས” ཞེས་བློ་མི་བདེ་བའི་ངང་ངས་ཨ་
ཕའི་ལན་ལ་བསྒུགས།
“དབྱིན་ཡིག་ཟེར་རམ།”
“སྒྲུང་གཏམ་གསར་རྩོམ་གྱི་ཕྱིར།”
ཁོས་མནོ་བསམ་ཞིག་བཏང་རྗེས་ཇ་པ་ཏི་བཙགས་འཐུང་བྱེད་ཀྱིན། “སྒྲུང་གཏམ།
ཁྱོད་ཀྱིས་རང་གིས་སྒྲུང་གཏམ་འབྲི་རྒྱུ་ཡིན་ཟེར་བ་ཡིན་ནམ” ཞེས་ང་ལ་ལྡོག་འདྲི་བྱས།
ངས་མར་བསྒུར་ཏེ་རང་གི་རྐང་པ་གཉིས་ལ་བལྟས་ནས་བསྡད།
“སྒྲུང་གཏམ་བྲིས་ན་སྒོར་མོ་བཙལ་ཐུབ་བམ།”
“གལ་སྲིད་བྲིས་པ་ལེགས་ཤིང་། དེའི་ཁར་གཞན་གྱིས་སྔོག་འདོན་བྱས་ཚེ་
“གཞན་གྱི་སྔོག་འདོན་ཟེར་རམ། དེ་ལ་གོ་སྐབས་ག་ཙམ་མཆིས།”
“གོ་སྐབས་ཡོད་དུ་སྲིད།” ངས་ཨུ་ཚུགས་འདྲ་ཞིག་བྱས།
ཁོས་མགོ་བོ་ལྡེམ་ཙམ་བྱས་ཏེ། “འོ་ན་ཁྱོད་ཀྱི‘བྲིས་པ་ལེགས་ན’ཟེར་བ་དང‘གཞན་
གྱི་སྔོག་འདོན’ ཟེར་བ་མ་བསླེབས་པའི་སྔོན་ལ། ཁྱོད་ཀྱིས་ཇི་ལྟར་སྒོར་མོ་བཙལ་རྩིས་
ཡིན། གལ་སྲིད་གཉེན་སྒྲིག་བྱས་པ་ཡིན་ན། ཁྱོད་ཀྱིས་རང་གི་ཁྱིམ་ཚང་ཇི་ལྟར་བསྐྱང་
རྩིས་ཡིན།"
ངས་ཁོའི་མིག་ནང་དུ་ལྟ་མི་ཕོད། “ངས…………ལས་ཀ་ཞིག་འཚོལ་སྲིད།”
“འོ། དེ་ལྟར་བཤད་ན། བཱ། བཱ། ང་ལ་གོ་ནོར་ཐེབས་པ་མིན་ཚེ། ཁྱོད་ཀྱིས་ལོ་ངོ་
འགའ་སྤྱད་དེ་བསླབ་གནས་ཤིག་ལེན་སྲིད་ལ། དེ་ནས་ད་སྐབས་ཀྱི་ང་ལ་མཚོན་ན་ཆོ་
མེད་ཅིང་ཁྱོད་ལ་མཚོན་ན་ལས་སླ་བོར་རག་ཐུབ་པའི་ལས་ཀ་འདི་འདྲ་ཞིག་གཉེར་
གྱིན། གྲོག་སྐམ་ཉ་རྒྱ་ལྟར། དུས་ནམ་ཞིག་གི་ཚེ་སུ་ཞིག་གིས་སྔོག་འདོན་བྱེད་དུས་རང་
གི་བསླབ་གནས་དེས་གོ་ཆོད་ཀྱང་སྲིད་ཅེས…………ངང་སྒུག་བྱ་རྒྱུ་ཡིན་ཟེར་བ་རེད་དམ།”
དབུགས་རིང་ཞིག་འབྱིན་ཏེ་ཇ་པ་ཏི་བཙགས་འཐུང་བྱེད་ཀྱིན་ཁོས་དེ་ལྟར་བཤད།
འཕྲོར་ཆིག་ལབ་ལྟར་མ་ནེའི་འོག་ལ་གསོ་རིག་སློབ་གླིང་། ཁྲིམས་རིག་སློབ་གླིང་། ད་
རུང “བྱ་བ་ངོ་མ” སོགས་མུར་མུར་ཟློ།
ངའི་ཁ་ངོ་གཞོབས་པ་ལྟར་ཚ། ནག་ཉེས་ཀྱི་ཚོར་སྣང་ཞིག་སེམས་མགོར་བརྡོལ།
དོན་དུ་ང་ལ་ནོངས་འགྱོད་བླ་ལྷག་སྐྱེས་ཀྱིན་ཡོད། ངའི་རྒྱ་ཡན་འདི་དག་ནི་ཁོའི་ཕོ་བའི་
ཟག་རལ། སེན་མོ་ནག་འགྱུར། དེ་བཞིན་ཟུག་གཟེར་ཀར་ཀར་ལང་གིན་པའི་མཁྲིག་
མར་བརྗེས་ཡོང་བ་རེད། དེ་ལྟ་མོད་ཀྱི། ངས་བསམ་བློ་ཞིག་བཏང་འཕྲོར་རང་གི་དགའ་
ཁ་འཁྱེར་སོ་འདི་བློས་མི་གཏང་བར་སེམས་ཐག་བཅད། ད་ནི་ཨ་ཕའི་མངགས་བཀོད་ཇི་
མ་ཇི་བཞིན་སོང་ན་མི་འགྲིག་ཚོད། དེ་ལྟ་མོད་ཀྱི། སེམས་ནང་ནས་ངས་རང་ཉིད་ཀྱི་སྙིང་
རིང་ལ་སྡིགས་སྨོད་བརྒྱབ་པ་ཡིན།
ཨ་ཕས་དངན་པ་ཞིག་འཐེན། ཐེངས་དེར་སུག་སྨེལ་སྤར་མོ་གང་ཁ་ནང་དུ་བཏབ་སོང་།
སྐབས་རེར། ངས་རང་གི་ཧྥོར་ཏི་འཇིབ་འཁོར་གྱི་ཤེལ་སྒོ་མར་ཕབ་ནས་བསྟུད་མར་
ཆུ་ཚོད་འགའ་ལ་དམིགས་ཡུལ་མེད་པར་གཞུང་ལམ་གང་རུང་དུ་བསྐོར་བ་ཡིན། ཤར་
ཁུགས་ནས་ལྷོ་ཁུགས་བར། དེ་ནས་གླིང་ཕྲན་ཕྱེད་ཀའི"བར་ཕྱིན་ཏེ་སླར་ཡང་ཕྱིར་བསྐོར་
ཡོང་བ་ཡིན། ལམ་སྐབས་སུ། ངས་ཧྥུར་མན་ཏེའི་ཁད་ཉེ་སའི་ཤོ་གདན་ལྟར་དཀྱུས་གཞུང་
སྣོལ་སྡེབ་ཏུ་ཡོད་པའི་སྲང་ལམ་དེ་དག་བརྒྱུད་ནས་སོང་བ་ཡིན། གནས་དེའི་མི་རྣམས་
ཀྱིས་གོང་མ་དང་ལག་འཇུ་བྱེད་མྱོང་མེད་ལ། ཚང་མ་སྒེའུ་ཁུང་གས་ཆག་ཏུ་སོང་བའི་ཁང་
སྐྱ་རྙིང་ཧྲལ་དུ་སྡོད། གནས་དེའི་རླངས་འཁོར་རྙིང་བ་དག་ཀྱང་ངའི་རླངས་འཁོར་འདི་
དང་འདྲ་བར་ཞབས་ལས་སྣུམ་ཟག་གིན་འཇོག་ཡུལ་གཞུང་ལམ་སྟེང་རེད། ངེད་ཚོའི་
གཞིས་ཁུལ་གྱི་ཁད་ཉེ་སའི་ར་སྐོར་དེ་དག་ནི་ལྕགས་དྲ་སྐྱ་བོས་བསྐོར་ཞིང་ནང་རོལ་ནི་
རི་རྩྭ་རྫབ་རྫོབ་འཛིང་ཡོད་པའི་སྤང་ལེབ་རེད། སྤང་ངོས་ཀྱི་ག་ས་གར་རྩེད་ཆས། རླངས་
འཁོར་གྱི་འགྱིག་འཁོར་ནང་མ། ཚོང་བྱང་ལྷུང་ཟིན་པའི་སྦི་རག་གི་ཤེལ་དམ་ལ་སོགས་
མཁོ་མེད་དངོས་ཆས་གང་དགར་གཡུགས་འདུག ངས་མུ་མཐུད་དུ་རླངས་འཁོར་བསྐོར་
ཏེ་ཤིང་དྲི་ཐུལ་ལེར་གཡོ་བའི་ལྗོན་གསེབ་སྐྱེད་ཚལ་བརྒལ་ཏེ་ཕྱིན་པ་ཡིན། ཁེབས་རྒྱ་ཆེ་
བའི་ཉོ་སྒྲུབ་ཐང་ཆེན་བརྒལ་ཏེ་ཕྱིན་པ་ཡིན། དེ་རུ་སྐྱ་མིའི་གྱད་འགྲན་ལྔ་དུས་གཅིག་
ནང་སྤེལ་དགོས་རུང་མི་ཤོང་རྒྱུ་མེད་ཚོད། ངས་མུ་མཐུད་དུ་ཧྥོར་ཏི་ཐི་རེན་དེའི་རྒྱུག་ཁ་
གློད་དེ་རོ་སི•འ་ཐོ་སེའི་རི་དེའུ་བརྒལ་ནས་གཞིས་ཁུལ་ཞིག་གི་ཐུར་ལམ་སྟེང་ནས་ཤུད་དེ་
སོང་བ་ཡིན། གནས་དེའི་ཁང་པར་ལྗོངས་གཟིགས་རབ་གསལ་ཆེན་པོ་འདུག ལྕགས་སྒོའི་
ཕྱི་ལོགས་ན་དངུལ་མདོག་གི་སེང་གེ་གཉིས་རེས་བསྲུངས་ཏེ་ཡོད། སྤྲས་བཟོ་འཐུས་ཚང་
བའི་རྐང་ལམ་གྱི་འགྲམ་གཉིས་སུ་ལྷའི་ཕོ་ཉའི་འཇིམ་བརྙན་བརྐོས་ཡོད་པའི་བརྒྱངས་
ཆབ་ཕྲེང་དུ་བསྟར། རླངས་འཁོར་འཇོག་ལམ་དུ་ཧྥོར་ཏི་ཐི་རེན་ཞིག་མཐོང་རྒྱུ་གང་ན་
ཡོད། གནས་འདིའི་ལྡིང་ཁང་དང་བསྡུར་ན། ཁ་པུར་གྱི་ཨ་ཕའི་གཞིས་ཀ་དེའང་གླ་གཡོག་
སྡོད་ས་ཞིག་དང་གཉིས་སུ་མ་མཆིས།
མཚམས་ལན་རེར། རེས་གཟའ་སྤེན་པར་སྔ་ལངས་བརྒྱབ་ནས་ངས་འཇིབ་འཁོར་
བསྐོར་ཏེ་ལྷོ་ངོས་མྱུར་ལམ་ཨངཔར་ཕྱིན་པ་ཡིན། དེ་གའི་རི་ལམ་ཀྱ་ཀྱུ་འདེད་ཀྱིན་སན་
ཁི་ལུའུ་སི་ལ་བསྐྱོད་པ་ཡིན། ལམ་སྐབས་སྒྲོན་ལྕོག་རྙིང་བའི་འཁྲིས་དེར་འཇིབ་འཁོར་
གྱི་ཁ་འཐེན་ཏེ་མར་བབས་ནས་སྨིག་རླངས་གཡོ་བའི་མཚོ་ངོགས་ནས་ཉི་མ་འཆར་བར་
བསྒུགས་པ་ཡིན། ཨ་ཧྥུ་ཧན་དུ་ཡོད་དུས། ངས་གློག་བརྙན་ལས་ད་གཟོད་ཕྱིའི་རྒྱ་མཚོ་
མཐོང་མྱོང་། སྔོན་ཆད་གློག་བརྙན་ཁང་གི་མུན་པའི་ཁྲོད་ཧཱ་སན་དང་དཔུང་བ་གཤིབ་
སྟེ་སྡོད་དུས་ངས་ནམ་རྒྱུན་སེམས་ལ་དཔེ་དེབ་ལས་མཚོ་ཆུ་ལ་ཚྭ་ཡི་བྲོ་བ་ལྡན་ཟེར་བ་
དེ་བདེན་ནམ་སྙམ་མྱོང་། དེར་ངས་ཧཱ་སན་ལ། དུས་ནམ་ཞིག་འུ་གཉིས་ཀྱིས་ཆུ་རྩྭ་ཕང་
ཕུང་སྐྱེས་པའི་མཚོ་འགྲམ་དུ་རྐང་པ་བྱེ་གསེང་དུ་ནུབ་པར་བྱས་ཏེ་མཚོ་ཆུ་རྐང་མཛུབ་
བར་ནས་ཕྱིར་བསྐུམས་འགྲོ་བར་བལྟ་ཡོང་སྲིད་ཅེས་ལབ་མྱོང་། ཕྱིས་སུ་ཐེངས་དང་པོར་
ཞི་བདེ་རྒྱ་མཚོ་མཐོང་དུས་ཨེན་ཙམ་མིན་ན་ང་ལ་མིག་ཆུ་ཤོར་སོང་། དེ་ནི་དེ་ལྟར་རྒྱ་
རུ་འབྱམས། དེ་ལྟར་སྔོ་ཞིང་དྭངས། དེ་ལྟར་བྱིས་དུས་སུ་གློག་བརྙན་ལས་མཐོང་བ་དང་
གཅིག་པ་གཅིག་རྐྱང་རེད།
སྐབས་རེར། མུན་པ་རུབ་པར་རྩོམ་དུས་ངས་རླངས་འཁོར་ཁ་འཐེན་ཏེ་ག་ལེར་སར་
བབས་ནས། མྱུར་ལམ་གྱི་བར་སྣང་ན་འཕྲེད་དུ་འཕངས་ཡོད་པའི་གནམ་ཟམ་དུ་འཛེགས་
པ་ཡིན། དེ་ནས་ཀྱང་གདོང་པ་པུ་ཤུར་གླན་ཏེ་མཐོང་སྣེ་རྒྱང་དུ་བསྲིངས་པ་ཡིན། དེ་
གར་གཙང་པོའི་རྒྱུན་ལྟར་བཞུར་གྱིན་པའི་པེམ་ཏབ་ཡིའུ།(BMW) སའེ་པི།(Saab) ཕོར་
ཧྲི(Porsche)ལ་སོགས་ཁ་པུར་དུ་མཐོང་རྒྱུ་མེད་པའི་འཇིབ་འཁོར་དག་གི་འོད་ཀྲིག་ཀྲིག་
འཚེར་ཞིང་འགུལ་གྱིན་པའི་གཞུག་སྒྲོན་དག་བརྩིས་པ་ཡིན། ཁ་པུར་དུ་མི་རྣམས་ཀྱིས་
བསྐོར་རྒྱུ་ནི་ཨུ་རུ་སུས་བཟོས་པའི་ཝོ་ཏི་ཀའམ(Vodka) ཆག་རལ་གྱི་ཨོ་ཕིལ།(OPEL)
ཡང་ན་དབྱི་ལང་གིས་བཟོས་པའི་ཕའེ་ཁན(Paykan)ལ་སོགས་ཡིན།
ཨ་ཕ་ངེད་གཉིས་ཨ་རི་ལ་ཡོང་ནས་ཧ་ལམ་ལོ་གཉིས་འདས་སོང་། ང་རང་གི་ལྟ་ཚུལ་
ལྟར་བྱས་ན། རྒྱལ་ཁབ་འདིའི་མངའ་ཁོངས་རྒྱ་ཆེ་བ་ཧ་ལས་པའི་ཚོད་དུ་མཆིས། མྱུར་ལམ་
གྱི་ཕ་རོལ་ན་ད་དུང་མྱུར་ལམ། གྲོང་ཁྱེར་གྱི་ཕ་རོལ་ན་ད་དུང་གྲོང་ཁྱེར། རི་རྒྱུད་ཀྱི་ཕ་རོལ་
ན་ད་དུང་རི་རྒྱུད། མ་ཟད་མིག་གིས་མཐོང་མི་ཐུབ་པའི་ཡུལ་གཞན་དག་ན། འདི་ལས་ཀྱང་
མང་བའི་གྲོང་ཁྱེར་དང་འདི་ལས་ཀྱང་མང་བའི་མི་ཚོགས་ཡོད་པར་གདོན་ཅི་ཟ།
དོན་དམ་པར་བཤད་ན། ལྟས་ངན་ཨུ་རུ་སུས་ཨ་ཧྥུ་ཧན་ལ་བཙན་འཛུལ་མ་བྱས་
སྔོན། སྐྱིད་པའི་ཞིང་གྲོང་མེ་ལྕེས་མ་གཞོབས་སྔོན། དགེ་སློབ་ཚོའི་སློབ་གྲྭ་གཏོར་འཇོམས་
མ་བྱས་སྔོན། འཆི་བདག་གི་ཡིབ་སྒུག་འདྲ་བའི་ས་འོག་འགད་རྫས་ག་སར་མ་སྦས་སྔོན།
ཤོག་སྦག་བཞིན་བཀད་པའི་བྱིས་པ་དག་རྩང་ངེ་རྩིང་ངེར་དུར་སྦས་མ་བརྒྱབ་སྔོན། ང་ལ་
མཚོན་ན། ཁ་པུར་ནི་ཤི་གཤེད་ཀྱི་གྲོང་ཁྱེར་ཞིག་ཏུ་གྱུར་ཚར་ཡོད། ཤི་གཤེད་ཤོ་ཏོ་ཞིག་དེ་
ག་ཉིད་དུ་དྭངས་མེད་ཡལ་མེད་གནས་པའི་གྲོང་ཁྱེར་ཞིག་ལ་གྱུར་ཚར་ཡོད།
ཨ་རི་དེ་དང་མི་འདྲ། ཨ་རི་ནི་རྦ་རྒོད་ཁྲོད་ན་རྩལ་གྱིས་རྒྱུག་གིན་པའི་གཙང་པོ་
མཐུར་མེད་ཅིག་རེད། དེ་རུ་འདས་ཟིན་པའི་དོན་རྣམས་གླེང་མཁན་མེད། ཆུ་ཀླུང་ཆེན་པོ་
དེའི་རྒྱུན་ལ་ཞུགས་ཚེ། ངས་རང་གི་ནག་ཉེས་ཡོད་ཚད་བརྗེད་ངས་ཀྱི་གཏིང་ཞབས་སུ་
ནུབ་ཏུ་བཅུག་ཆོག ཚམ་ཚོམ་མེད་པར་རང་ཉིད་ཆུ་རྒྱུན་འདིར་བསྐུར་ཏེ། ཤི་གཤེད་མེད་
ལ་འདས་དོན་ཡང་མེད་པ། ནག་ཉེས་མེད་ལ་ནོངས་འགྱོད་ཀྱང་མེད་པའི་ཡུལ་དུས་རྣམ་
པ་གསར་བ་ཞིག་གི་པང་དུ་བསྐྱོད་ཆོག
རྒྱུ་མཚན་གཞན་མ་བཤད་དང་། འདི་ཉིད་ཁོ་ནའི་ཕྱིར་དུའང་། ངས་ཨ་རི་དང་དུ་
བླངས་ཏེ་པང་དུ་ཉར་ཤག་ཡིན།
དེའི་འཕྲོ་ཡི1984ལོ་ཡི་དབྱར་ཁར་ང་ཕོ་ལོ21ལ་སོན། ལོ་དེར་ཨ་ཕས་པིའུ་ཡོ་ཁི་
འཇིབ་འཁོར་བཙོངས་ཏེ་དེའི་ཁར་ཨ་སྒོར550བསྣན་ཏེ། 1976ལོར་ཐོན་སྐྱེད་བྱས་པའི་
བིལ་སི་ཝ་ཀེན(Volkswagen)པཱ་ཧྲི་རླངས་འཁོར་ཞིག་ཉོས། རླངས་འཁོར་དེའི་བདག་པོ་
ནི། སྔོན་ཚེ་ཁ་པུར་དུ་མཐོ་འབྲིང་གི་ཚན་རིག་ཁྲིད་གཞིའི་དགེ་རྒན་གནང་མྱོང་མཁན་ངོ་
ཤེས་ཤིག་རེད། ཕྱི་དྲོ་དེར། ངེད་གཉིས་ཀས་པཱ་ཧྲི་རླངས་འཁོར་དེ་གཞུང་ལམ་སྟེང་དཀྱུས་
ཏེ “ཆག་ཆག” གི་སྒྲ་ངན་ཁྲོད་ང་ཚོའི་འཁོར་རའི་ནང་བསྐོར་ཏེ་ཕྱིན། ཁྱིམ་མཚེས་
ཚང་མས་སྐེ་དཀྱོགས་ཏེ་ཚུར་ལ་བལྟས་ཡོང་། ཨ་ཕས་གློག་སྒོ་གཞིལ་རྗེས་པཱ་ཧྲི་ཁུ་སིམ་
མེར་འཁོར་རའི་ནང་ཤུད་དུ་བཅུག འདུག་སྟེགས་སྟེང་བསྡད་དེ་ངེད་གཉིས་ཀས་མིག་
ཆུ་འཆོར་རག་བར་ཧབ་ཆ་བརྒྱབ། དེ་ལས་ཀྱང་དགོད་བྲོ་བ་ནི་ཐག་ཉེ་སར་གཞིས་ཁུལ་
གྱི་མི་མེད་པ་གཏན་ཁེལ་ཡིན་དུས། ངེད་གཉིས་ད་གཟོད་པཱ་ཧྲི་ལས་སར་བབས། དོན་ལ་
པཱ་ཧྲི་དེ་ནི་གནས་སྐབས་ལྷན་དུ་ལྷུ་སྒྲིག་བྱས་པའི་ལྕགས་སྙིགས་ཀྱི་བེམ་པོ་ཙམ་ལས་མ་
འདས། གད་སྙིགས་ཀྱི་ཁུག་མ་ནག་པོས་སྒེའུ་ཁུང་གི་ཁ་བཅད་ཡོད་ལ། རི་མོ་ཟད་ཚར་
བའི་འཁོར་ལོ་བཞི་པོ་སྐྱ་ཐེར་ཐེར་བྱེད། ལྡེམ་ལྕགས་ཀྱང་རྐུབ་སྟེགས་སྒང་ན་ཡར་འཇུར་
འདུག འོན་ཀྱང་དགེ་རྒན་དེས་ཡང་ནས་བསྐྱར་དུ་གློག་མ་དང་བང་བསྒྱུར་སྒམ་བུ་ལ་
སྐྱོན་གང་ཡང་མེད་ཚུལ་ཁག་ཐེག་བྱས། དོན་ལའང་ཁོའི་དེ་བདེན་པར་འདུག
རེས་གཟའ་སྤེན་པར་བསླེབས་ཐེངས་རེར། ནམ་ལངས་མ་ཐག་ཨ་ཕས་ང་གཉིད་
ལས་དཀྲོགས་ཡོང་། ཁོས་ལྭ་བ་གྱོན་པའི་བར། ངས་ཡུལ་དེའི་ཚགས་པར་སྟེང་རིགས་
བཀར་ཡོད་པའི་ཚོང་འཕྲིན་ལ་ལྟ་བཤེར་བྱེད་ཀྱིན་རྙིང་ཆས་འཚོང་སར་སྤྱོད་པའི་རླངས་
འཁོར་འཇུག་ཁང་དག་གི་བརྡ་འཕྲིན་སྟེང་ལ་ཀོར་རྟགས་བརྒྱབ་པ་ཡིན། དེ་ནས་གཏན་
འཁེལ་བྱས་པའི་ལམ་ཐིག་ལྟར་ངེད་གཉིས་ཐོག་མར་ཧྥུར་མན་ཏེར་སྐྱོད། དེ་ནས་ཡོའུ་
ནེན་སི་ཏེ།(Union City) ཉུག་ཝར་ཁི།(Newark) ཧེ་ཝར་ཏི།(Hayward) སན་ཧི་སེ།(San
Jose) མེལ་ཕི་ཐ་སི།(Milpitas) སན་ཉེ་བེའོ(Sunnyvale)ལ་སོགས་པར་རིམ་བཞིན་
བསྐྱོད་པ་ཡིན། གལ་སྲིད་དུས་ཚོད་ཀྱིས་ལྡེང་ན་ཁེམ་པོ(Cambel)རུའང་འགྲོ། ཨ་ཕས་
དྲོད་འཛིན་ཇ་ཕོར་ལས་ཇ་པཱ་ཏི་ཚ་མོ་འཐུང་ཞོར་པཱ་ཧྲི་ལ་ཁ་ལོ་སྒྱུར། ངའི་འགན་ཁུར་ནི་
ལམ་འཁྲིད་རྒྱུ་དེ་རེད། རླངས་འཁོར་འཇུག་ཁང་དེ་དག་གི་སར་འབྱོར་རྗེས། ངེད་གཉིས་
ཀས་ཞིབ་ཕྲའི་ངང་གདམ་གསེས་བྱེད་ཀྱིན་འཚེམ་འཁོར་རྙིང་བ། མིག་ཡ་མེད་པའི་བྱིས་
པ་པཱ་པཱི། ཤིང་གི་དོལ་གྲུག་རྡེབ་ཆས། སྐུད་པ་ཆད་པའི་ཀཱེ་ཐ། ད་རུང་དབྱི་ལེ་ཁི་སེ་རྟགས་
ཅན་གྱི་རྡུལ་རྔུབ་འཕྲུལ་ཆས་ལ་སོགས་བདག་པོར་མ་མཁོ་བའི་དངོས་ཆས་རྙིང་བ་དག་
ཉོ་སྒྲུབ་བྱེད། དེ་ལྟར་ཕྱི་དྲོ་ཕྱེད་ཅིག་གི་རིང་ངེད་གཉིས་ཀྱི་ཝ་ཀེན་རླངས་འཁོར་གྱི་གཞུག་
སྒམ་དངོས་ཆས་རྙིང་ཧྲལ་དག་གིས་བཀང་འགྲོ། ཕྱི་ཉིན་གྱི་གཟའ་ཉི་མའི་ཞོགས་པར།
ངེད་གཉིས་སན་ཧི་སེའི་པ་ལི་ཡ་ཧྲ་རྙིང་ཆས་ཁྲོམ་རར་བསྐྱོད་པ་ཡིན། དེ་གར་སྡོད་ས་
སྟན་ཆུང་ཙམ་གླས་ཏེ་ཁེ་བོགས་ཕྲན་བུ་རེ་མགོ་ལ་བཏགས་ནས་གད་སྙིགས་དེ་དག་ཕྱིར་
བཙོངས་པ་ཡིན། དེ་ལས་ངེད་གཉིས་ཀྱིས་ཁ་ཉིན་ཟུར་དོ་དང་སྐར་གཉིས་བྱིན་ཏེ་ཉོས་
པའི་ཀྲི་ཅ་ཀོའི་གླུ་སྡེར་གཅིག་སྒོར་གཅིག་གམ། ཡང་ན་གླུ་སྡེར་བཞི་སྒོར་ལྔ་ལ་བརྗེ་ཐུབ།
ཁ་ལྦུ་བ་དང་ཀླད་པ་དར་བ་བྱས་ཏེ་ཧབ་ཤགས་བྱས་བྱས་ན། སྒོར་བཅུ་སྤྲད་དེ་ཉོས་པའི་
ཞིན་ཀེ་རྟགས་ཅན་གྱི་འཚེམ་འཁོར་དེ་སྒོར་ཉེར་ལྔར་བཙོང་ཐུབ་དུས་ཀྱང་ཡོད།
དབྱར་ཁ་དེ་ཙམ་དུ། ཨ་ཧྥུ་ཧན་པ་ཚོས་སན་ཧི་སེ་རྙིང་ཆས་ཁྲོམ་ར་ནས་གྲོང་ཁུལ་
ཧྲིལ་པོ་གཅིག་བདག་གིར་བཟུང་། རྙིང་ཆས་ཁྲོམ་རའི་བར་གསེབ་ཀྱི་ལམ་བུ་དག་ཏུ་ཨ་
ཧྥུ་ཧན་གྱི་རོལ་དབྱངས་ཀྱིས་ཁེངས། དེ་གའི་ཨ་ཧྥུ་ཧན་པ་ཚོའི་ཁྲོད་ན་ཁ་སེམས་ཕྱིན་ཅི་
ལོག་པའི་གཏམ་སྤྱོད་ཅིག་ཡོད། དེ་ཡང་ཁྱོད་ཀྱིས་ཁ་གཏོད་དུ་སྡོད་མཁན་དེ་ལ་ཁ་ཡ་མ་
བྱས་ན་མི་འགྲིག ཁོར་ཞོག་ཁོག་རྡོག་གཅིག་གམ། ཡང་ན་འབྲས་ཟན་ཅུང་ཟད་བྱིན་ཏེ་
ཕར་ལ་རང་འགུལ་ངང་ལབ་གླེང་བྱ་དགོས། ཡང་ཆེ་གེ་མོའི་ཕ་མ་ཚེ་ལས་འདས་ན་ཁོར་
སེམས་གསོ་དང་། ཁོའི་ཆུང་མར་བྱིས་པ་བཙས་ན་ཁོར་རྟེན་འབྲེལ། དེ་མིན་ཁ་བརྡ་དག་
གཡོལ་ཐབས་མེད་པར་ཨ་ཧྥུ་ཧན་དང་ཨུ་རུ་སུའི་སྟེང་དུ་འབབ་དགོས་ཚེ། ཁྱོད་ཀྱིས་སྐྱོ་
མདོག་ཁ་པོས་མགོ་བོ་གཡུག་གཡུག་གནང་དགོས། འོན་ཀྱང་ཁྱོད་ཀྱིས་རེས་གཟའ་སྤེན་
པ་གླེང་མི་རུང་། དེའི་རྒྱུ་མཚན་ནི། ཁྱོད་ཀྱིས་ཁ་སང་མྱུར་ལམ་སྟེང་རྗེས་སུ་བསྐྱུར་ཞིང་
བགྲོད་ལམ་བཀག་པ་དེ་སྟབས་ཉེས་ན་ཏག་ཏག་ལྟས་ངན་དེ་ཡིན་ཡང་ཅི་ཐང་། དེ་ལྟ་ན།
ཁྱོད་ཀྱིས་ཁོའི་ཚོང་ཁེ་ཡག་པོ་ཞིག་འཆོར་དུ་བཅུག་ཡོད་སྲིད་པས་ཉེན་ཁ་ཆེ།
ཚོང་ར་དེའི་བར་ལམ་དག་ཏུ། ཇ་བཏུང་བ་ལས་ཀྱང་རྒྱུག་ཆེ་བ་ནི་ཨ་ཧྥུ་ཧན་པའི་
མི་ཁའི་རླུང་ཡན་རེད། རྙིང་ཆས་ཁྲོམ་ར་འདི་འདྲ་རང་རེད། ཁྱོད་ཀྱིས་ཇ་ལྗང་གི་ཁུ་བ་
གཞིབ་ཞོར། ཁམ་སྙིང་གི་བག་ལེབ་བཟའ་ཞོར། སུ་ཚང་གི་བུ་མོས་གཉེན་ཆིངས་བཅག་སྟེ་
ཨ་རིའི་དགའ་རོགས་དང་ལྐོག་བྲོས་བརྒྱབ་ཚུལ། སུ་ཞིག་གིས་ཁ་པུར་ནས་ཡོང་ཁུངས་མི་
གཙང་བའི་སྒོར་ནག་གིས་ཁང་པ་ཞིག་ཉོས་ཡོད་རུང་། ད་དུང་མུག་སྐྱོབ་དངུལ་ལོར་ཡང་
ཟ་བཞིན་ཡོད་རབས་སོགས་ལ་བག་ལྷོད་ལྷོད་ཉན་ཆོག དེ་ལྟར། ཇ། ཆབ་སྲིད། བཙོག་
རྣམ། འདི་དག་ནི་རྙིང་ཆས་ཁྲོམ་རའི་ཨ་ཧྥུ་ཧན་གྱི་གཟའ་ཉི་མའི་ངེས་གཏན་གྱི་གྲུབ་ཆ་
ཞིག་ཏུ་ཆགས་ཡོད།
ལན་རེར་ངས་ངེད་གཉིས་ཀྱི་ཐང་བཤམས་ཚོང་ཁང་ལ་ལྟ་སྐྱོང་བྱེད་ལ། བར་ལམ་
དེ་དག་བརྒྱུད་ནས་ཨ་ཕ་རང་དགར་འཁྱམ་དུ་བུད་འགྲོ། ཁོས་གཟབ་ལྷིང་སྒོས་བྲང་ལག་
བཅོས་ཏེ་ཁ་པུར་གྱི་ངོ་ཤེས་ཚོར་ཁ་བརྡ་ལྷོད་ལྷོད་གཏོང་། དེ་ཚོའི་ཁྲོད་དུ་འཕྲུལ་ཆས་
མཁས་པ་དང་འཚེམ་བཟོ་པའང་ཡོད། ཁོ་ཚོས་ངོས་དག་ཏུ་བྲད་ཤུལ་བརྒྱབ་ཡོད་པའི་རྐང་
འཁོར་གྱི་རྨོག་ཞྭའམ་བལ་བཟོས་སྟོད་ཐུང་སོགས་འཚོང་། བར་ལམ་གྱི་ལོགས་གཉིས་སུ་
སྡོད་མཁན་ནི་སྔོན་ཆད་ཀྱི་ཕྱི་འབྲེལ་བློན་ཆེན་ནམ། ལས་ཀ་རག་མེད་པའི་ཕྱི་ཚན་སྨན་
པའམ། སློབ་ཆེན་གྱི་དགེ་རྒན་ཆེན་མོ་པ་སོགས་རེད།
1984ལོའི་ཟླ7པའི་གཟའ་ཉི་མ་ཞིག་གི་ཞོགས་པར། ཨ་ཕས་ངེད་གཉིས་ཀྱི་ཐང་
བཤམས་ཚོང་ཁང་ལ་གད་བདར་རྒྱག་པའི་བར་དེར། ང་སོང་ནས་ཁའོ་ཧྥེ་ཕོར་བ་དོ་ཉོས་
ཏེ་ཕྱིར་ཡོང་། དེར་ཨ་ཕས་བྱད་བཞིན་ལེགས་པའི་སྐྱེས་པ་ཡར་གསེག་ཅིག་དང་ལབ་གླེང་
བྱེད་ཀྱིན་འདུག ངས་ལག་ནང་དུ་བཏེགས་པའི་ཕོར་བ་ཕར་ཁྱེར་སོང་སྟེ། 1984ལོར་སྲིད་
འཛིན་འདེམས་རྩོད་ལ་ཞུགས་མཁན་རེ་ཀན་དང་པུའུ་ཧྲི་གཉིས་ཀའི་བཀོད་ཁྱབ་རི་མོའི་
ལོགས་ཀྱི་པཱ་ཧྲི་རླངས་འཁོར་དེའི་ཉེན་འགོག་གཞུག་གདང་སྟེང་བཞག
“ཨ་མེར།” ཨ་ཕས་ང་ཕར་བོས་སོང་སྟེ། “ཁོང་ནི་དམག་དཔོན་ལགས་རེད། སྐུ་
ཞབས་ཨེ་ཁི་བྷེ•ཐ་ཧོ་ལེ། དམག་འཐབ་ཀྱི་གཟེངས་རྟགས་ཐོབ་མྱོང་། སྔོན་ཚེ་ཁ་པུར་དུ་
བཞུགས་དུས་ཁོང་ནི་རྒྱལ་སྲུང་པུའུ་རུ་ཕྱག་ལས་གནང་མཁན་རེད” ཟེར།
“ཐ་ཧོ་ལེ།” མིང་འདི་ཧ་ཅང་ཐོས་ལོབས་སུ་སོང་ཡོད་པ་ཞིག་རེད།
དམག་དཔོན་གྱིས་ཧ་ཧ་ཞེས་གད་མོ་བརྒྱབ། ནམ་རྒྱུན་མི་སྣ་གལ་ཆེན་ཞིག་གིས་
གསོལ་ཚིགས་སྟེང་དགོད་མི་བྲོ་བའི་དགོད་གཏམ་ཞིག་ལབ་ཚེ། མི་རྣམས་ཀྱི་རྣ་བར་ཏག་
ཏག་འདི་འདྲའི་དགོད་སྒྲ་འཁོར་ཡོང་། ཁོས་དངུལ་མདོག་གི་སྐྲ་ལོ་གྲ་དག་མོར་ལྟག་རྒྱབ་
ཏུ་ཤད། དབྱེས་ཆེ་བའི་ཟངས་མདོག་གི་དཔྲལ་བ་མདུན་ལ་ལྷང་ངེར་མངོན། སྨིན་མ་སྟུག་
པོའི་ཁྲོད་སྤུ་རྐང་དཀར་པོ་འགའ་རེ་མངོན། ལུས་སྟེང་ལ་གནའ་འབྲུག་རྟགས་ཅན་གྱི་
སྤོས་ཆུའི་དྲི་ཞིམ་འཐུལ། སྒྲོག་གུ་སུམ་ཤར་ཅན་གྱི་ལྕགས་མདོག་སྐྱ་བོའི་ལྭ་བ་ཆ་ཚང་དེ་
ལུས་ལ་རན་ཞིག་འགྲིག འོན་ཀྱང་ལྭ་བ་དེ་དབུར་ཐེངས་མང་ཐལ་བས་འོད་དུ་སོང་འདུག
སྟོད་འགག་གི་སྔུན་དུ་བྲང་འདོགས་ཆུ་ཚོད་ཅིག་གི་གསེར་སྐུད་ཀྱི་ལོང་བུ་མངོན།
“འདི་འདྲའི་ངོ་སྤྲོད་ཐེག་དཀའ།” བབ་ལྕི་ཞིང་ངང་རིང་བའི་སྒོ་ནས་ཁོས། “ངའི་
ཞི་ལུ། ཁྱོད་བདེ་མོ” ཟེར།
“དམག་དཔོན་ལགས། ཁྱོད་བདེ་མོ” ཞེས་ངས་ཁོར་ལག་འཇུ་བཏང་། ཁོའི་ལག་
པ་སྐེམ་རིད་དུ་སྣང་རུང་འཇུ་སྟོབས་དང་ལྡན། འོད་ཁྱུག་གེར་ཡོད་པའི་སྐྱི་པགས་ཀྱི་འོག་
དེར་རྣོ་དབྱུག་ཅིག་བཅུག་ཡོད་པ་དང་མཚུངས།
“ཨ་མེར་ཉིན་ཞིག་བློ་ཡིད་ལས་འགོངས་པའི་རྩོམ་པ་པོ་ཞིག་ཏུ་འགྱུར་ངེས།” ཨ་
ཕས་དེ་ལྟར་བཤད་པར་ང་ཡུད་ཙམ་ཧད་རྗེས་ད་གཟོད་རང་གི་རྣ་བར་ཡིད་ཆེས་པ་
བྱུང་། དེར་མཐུད་ཨ་ཕས། “ཁོ་ཏག་ཏག་སློབ་ཆེན་ལོ་རིམ་དང་པོ་ནས་ཐོན་ཡོད། སློབ་
སྣ་རེ་རེ་ཕུལ་བྱུང་ཡིན” ཟེར།
ཆེད་ལས་ཚན་ཁག་གི་སློབ་གྲྭ།” ངས་ཁོར་ཡོ་བསྲང་བྱས།
དེར་དམག་དཔོན་གྱིས། “ཨན་ལཱས་མཁྱེན། ཁྱོད་ཀྱིས་ངེད་ཚོའི་རྒྱལ་ཁབ་ཀྱི་གཏམ་
རྒྱུད་འབྲི་སྲིད་དམ། ཡང་ན་ལོ་རྒྱུས་དང་དཔལ་འབྱོར་སོགས་བྲིས་ཀྱང་ཆོག” ཟེར།
“ངས་གཏམ་རྒྱུད་འབྲི་རྒྱུར་ཚོད་ལྟ་བྱ་འདོད” ཅེས་ངས་ལཱ་ཤེན་ཧན་གྱིས་བྱིན་
པའི་ཟིན་དེབ་སྟེང་གི་གཏམ་རྒྱུད་བཅུ་ཁ་བོ་དྲན་བྱུང་། ཡ་མཚན་པ་ཞིག་ལ་མི་འདིའི་
སྔུན་ནས་ང་ལ་འཚེར་སྣང་ཡོང་བ་ཞིག་རེད།
“འོ་རེད། གཏམ་རྒྱུད་རྗོད་མཁན། ཧ་ཅང་ཡག་པོ་རེད། མི་རྣམས་ཀྱིས་འདི་ལྟའི་
དཀའ་ཚེགས་ཀྱི་ལོ་ཟླའི་ནང་། ཏག་ཏག་གཏམ་རྒྱུད་བརྒྱུད་ནས་ཁམས་གསེང་བྱ་དགོས་
ཡོད” ཅེས་ལག་པ་ཨ་ཕའི་ཕྲག་སྟེང་དུ་བཞག་རུང་ཁ་ང་ལ་ཕྱོགས་ཏེ་དམག་དཔོན་
གྱིས། “གཏམ་རྒྱུད་གླེང་ན། ལོ་ཞིག་གི་དབྱར་ཁར། ཁྱོད་ཀྱི་ཨ་ཕ་ངེད་གཉིས་ཅལ་པ་ཏི་
ལ་རི་བྱ་རྔོན་དུ་སོང་མྱོང་། ད་ནི་རྔོན་ཐེངས་ངོ་མཚར་ལྡན་པ་ཞིག་ཡིན། ངའི་ཡིད་ངོར་
ཡོད་པ་ནི། ཁྱོད་ཀྱི་ཨ་ཕས་རྔོན་བྱས་ན་ཡང་། ཚོང་གཉེར་པ་ནང་བཞིན་འཇོན་ཐང་དང་
ལྡན'” ཟེར།
ཨ་ཕས་ཐང་དུ་འདིང་བའི་གཡོར་རས་སྟེང་གི་དོལ་གྲུག་གི་ཤིང་གཏགས་དེ་ལ་རྡོག་
སྣེས་རྡེག་གིན “ཚོང་ལ་ལ་དེ་ཙམ་རེད" ཟེར།
དམག་དཔོན་ཐ་ཧོ་ལེའི་གདོང་ལ་གུས་བཀུར་དང་སྐྱོ་སྣང་གི་འཛུམ་ཕྲན་ཤར་གཅིག་
མངོན་ཞིང་དངན་པ་ཞིག་འཐེན་རྗེས་ཨ་ཕས་ཕྲག་པར་ཡང་མོར་རྡེབ་ཀྱིན། “ཅིས་ཀྱང་
འཚོ་བ་མུ་ནས་མུ་རུ་མཐུད་སྲིད” ཅེས་མིག་མདངས་ང་ལ་ཕྱོགས་ཏེ། “ང་ཚོ་ཨ་ཧྥུ་ཧན་
པ་ནམ་རྒྱུན་འུད་བརྗོད་ལ་དགའ། ཞི་ལུ། ངས་སྔོན་ཆད་སྐྱེ་བོ་བགྲང་ལས་འདས་པ་ཞིག་
གིས་ཤེས་མ་ཤེས་ཀྱི་ངང་ལ ‘དོ་ཟླ་དང་བྲལ་ལོ’ ཞེས་པའི་མིང་ཚིག་འདི་བཀོལ་བ་ཐོས་
མྱོང་། འོན་ཀྱང་། ཁྱོད་ཀྱི་ཨ་ཕ་ནི་ཏག་ཏག་ཚིག་རྒྱན་འདིའི་ཁ་ཡར་ཡོང་མཁན་འགའ་ཡི་
གྲས་སུ་ཡོད” ཟེར། ངའི་ཉམས་སྣང་ཞིག་ལ་སྐད་ཆ་ཐུང་ངུ་འདི་ཁོའི་ལྭ་བ་དེ་ནང་བཞིན་
སོང་ས་བསྡད་སར་བཀོལ་ཐེངས་མང་དྲགས་པས་འོད་དུ་འཁྱུག་པ་ཅུང་ཙམ་གསོབ་རྫུ་རུ་
སོང་འདུག
“ཁྱོད་ཀྱིས་ང་ལ་གཅམ་བསྟོད་བྱེད་ཀྱིན་ཡོད་དམ།” ཨ་ཕས་ཁོར་དེ་ལྟར་སྨྲས།
“དེ་འདྲ་ག་ལ་ཡིན།” མགོ་ཕར་འཁོར་ཏེ་ལག་པ་བྲང་ཁར་བཞག་ནས་གུས་ལུགས་
མཚོན་གྱིན་དམག་དཔོན་གྱིས། “བུ་དང་བུ་མོ་ཚོས་ཁོ་ཚོའི་ཨ་ཕའི་ཡོན་ཏན་ངེས་པར་
ཤེས་དགོས་ཡོད” ཅེས་ཡང་བསྐྱར་ཁ་ཚུར་འཁོར་ཏེ། “ཁྱོད་རང་གི་ཨ་ཕར་དགའ་གུས་
ཡོད་དམ། ངའི་ཞི་ལུ། ཁྱོད་ངོ་མས་ཁོང་ལ་དགའ་གུས་ཡོད་དམ” ཞེས་དྲིས་བྱུང་།
“དེ་བཤད་ག་ལ་དགོས། དམག་དཔོན་ལགས། ང་ཁོང་ལ་དགའ་ཞེན་ཡོད།” ངས་
དེ་ལྟར་ལན་བཏབ། གལ་སྲིད་ཁོས “ངའི་ཞི་ལུ” ཞེས་ལབ་པ་མིན་ན་དེ་ལས་ཀྱང་ཡག
ཁོས “འོ་ན་ད་ཁྱོད་ལ་རྟེན་འབྲེལ་ཞུ། ཁྱོད་ཕོ་ཁྱོ་ག་ཞིག་ཏུ་འགྱུར་ལ་ཉེ” ཟེར། ཁོའི
ཁ་སྟབས་སུ་ཀུ་རེ་དང་ཟུར་ཟ་སྤུ་ཙམ་ཡང་མི་འདྲེས། ཏན་ཏན་བག་ཡོད་ཚུལ་ལྡན་གྱི་
བསྔགས་བརྗོད་ཁོ་ན་རེད།
“སྙིང་ཉེ་བའི་ཨ་ཕ། ཁྱོད་ཀྱིས་རང་གི་ཇ་བརྗེད་འདུག” བུ་མོ་ཞིག་གི་སྐད་གྲག་
བྱུང་། མོ་ངེད་ཚོའི་གཞུག་ཏུ་ལངས་འདུག གཟུགས་པོ་ཕྲ་ལ་ལྡེམ་པའི་མཛེས་མ་ཞིག མོ་
ལ་ངང་ནག་གི་སྒྲོ་ཐུལ་འདྲ་བའི་སྐྲ་ལོ་དང་ལྡན། ལག་པ་གཉིས་ཀའི་ནང་དུ་ཁ་ཕྱེ་ཟིན་
པའི་དྲོད་འཛིན་ཇ་ཕོར་ཞིག་དང་འགྱིག་གི་ཇ་ཕོར་ཞིག་བཟུང་འདུག ངས་མོར་མིག་
ཀེམ་ཀེམ་གཡོ་ཙམ་བྱས་པས་སྙིང་གི་ལྡིང་ཚད་ཇེ་མགྱོགས་སུ་སོང་། མོའི་སྨིན་མ་གནག་
ཅིང་སྟུག་ལ་སྨིན་ཕྲག་ཏུ་ཕན་ཚུན་འདྲེས་ཏེ་ཕར་བལྟས་ན་གཤོག་རུ་བརྒྱངས་པའི་ཐང་
སྨུག་ཅིག་དང་འདྲ། སྣ་མདའ་དྲང་ཞིང་ཟུར་དུ་ཕྱིན། ཁ་རྒྱུན་ཁྲོད་ཏ་ཟིག་གི་སྲས་མོ་སྐད་
པ་འདི་འདྲ་ཡིན་དུ་སྲིད། ཡང་ན་མོ་ནི་དཔའ་བོའི་སྒྲུང་རབས《ཧྲ་ན་མའི》ནང་གི་རའོ་
སེ་ཏན་གྱི་ཆུང་མའམ་སའོ་ལ་བྷོ་ཡི་ཨ་མ་ཐོ་མེ་ཉི་དང་འདྲ་བར་འདུག མོས་གཟི་མ་རིང་
པོའི་འོག་གི་ཐང་ཆུའི་མདངས་འཛིན་མིག་ཟུང་གིས་ང་ལ་ཁྱུག་ཙམ་བལྟས་རྗེས་མཐོང་སྣེ་
གཞན་ལ་གཡོལ་སོང་།
དམག་དཔོན་གྱིས། “འོ་ཨ་ཕའི་གཅེས་ཕྲུག་མ། ཚེ་རིང་རྒྱུ་མ” ཟེར་ཞིང་མོའི་ལག་
ནས་ཕོར་བ་ཚུར་བླངས། མོ་ཁ་ཕྱིར་འཁོར་ནས་འགྲོ་བའི་བར་དེར། ངས་མོའི་འོད་འཇམ་
ནེམ་བག་ཏུ་ཆགས་པའི་མ་ནེའི་གཡོན་སྒང་ན་ཟོར་དབྱིབས་ཀྱི་མངལ་རྟགས་ཤིག་ཡོད་
པ་མཐོང་། མོས་བར་ལམ་གཉིས་བརྒལ་ཏེ་འགྱིག་གི་ཕོར་བ་དེ་དོས་འཁོར་རྙིང་བ་ཞིག་གི་
ནང་དུ་བཞག དེའི་འཕྲོར་གླུ་སྡེར་དང་དཔེ་དེབ་བླུགས་ཡོད་པའི་ཤོག་སྒམ་འགའི་ཁྲོད་དུ་
པུས་བཙུགས་སྒོས་བསྡད་སོང་། མོའི་མཛེས་སྡུག་གི་སྐྲ་ལོ་ནི་མཁའ་ལས་ལྷུང་བའི་རྦབ་ཆུ་
བཞིན་གཞོགས་གཅིག་ཏུ་ལྕུག་ལྕུག་ཞོམ་ཞོམ་བཞུར་ཏེ་ཡོང༌།
“མོ་ངའི་བུ་མོ་རེད། གཅེས་ཕྲུག་མ་སའོ་ལ་ཡཱ།” དམག་དཔོན་ཐ་ཧོ་ལེས་དེ་ལྟར་
ཟེར་ཞིང་དབུགས་རིང་ཞིག་འབྱིན། ཁོས་ཁ་བརྡ་གཞན་ཞིག་ལ་བསྒྱུར་འདོད་ཡིན་པ་འདྲ།
ཁོས་གསེར་གྱི་བྲང་འདོགས་ཆུ་ཚོད་འཁོར་ལོ་ཕྱུང་ཡོང་སྟེ་ལྟ་ཙམ་གནང་རྗེས། “ཡ་འོ་ན་
དེ་བྱ། དུས་ཚོད་ལ་བསླེབས་འདུག ང་སོང་ནས་ནང་ལས་རྩག་རྩིག་ལ་ཅ་ག་རྒྱག་དགོས་
ཡོད” ཅེས་ཨ་ཕ་དང་ཕན་ཚུན་འགྲམ་པར་འོ་གླན་ནས་སྐེ་འཇུ་བྱས། དེ་ནས་ལག་པ་
གཉིས་ཀས་ང་ལ་ལག་འཇུ་བྱས་བསྡད་ནས། “ཁྱོད་ཀྱི་རྩོམ་འབྲིའི་བྱ་བར་བདེ་བླག་ཡོང་
བར་སྨོན” ཞེས་ངའི་མིག་ནང་དུ་ཅེར་ཏེ་གྱེས་ཚིག་བཞག་རུང་། ངས་ཁོའི་སྔོ་ཞིང་དྭངས་
པའི་མིག་ཟུང་དེ་ལས་ཁོའི་སེམས་ཁམས་ཀྱི་དྲན་ཚུལ་ཉག་ཙམ་ཡང་མཐོང་མི་ཐུབ།
ཉིན་དེའི་ཁ་འཕྲོ་ཡི་ཆུ་ཚོད་ནང་། ངས་རང་དབང་མེད་པར་དོས་འཁོར་སྐྱ་བོ་དེའི་
ཕྱོགས་སུ་ཡང་ཡང་ལྟ་དགོས་བྱུང་། དེ་ནི་རང་དབང་ལ་མི་ཡོང་བ་ཞིག་རེད།
ཡུལ་དུ་ལོག་པའི་ལམ་སྐབས་ངའི་ཡིད་ལ་གློ་བུར་དྲན་བྱུང་། ཐ་ཧོ་ལེ་ཞེས་པའི་རུས་
མིང་འདི་ངས་སྔོན་ཆད་ཏག་ཏག་གོ་མྱོང་ཡོད་འདུག
“དམག་དཔོན་ཐ་ཧོ་ལེའི་བུ་མོར། སྔོན་ཆད་མི་ཁའི་རླུང་ངན་ཞིག་ལྡང་མྱོང་ཡོད་
དམ།” ཅི་མི་སྙམ་པའི་ཚུལ་གྱིས་ངས་ཨ་ཕར་དེ་ལྟར་དྲིས།
“ང་མི་ག་འདྲ་ཞིག་ཡིན་པ་ཁྱོད་ཀྱིས་མི་ཤེས་སམ།” པཱ་ཧྲི་ལ་ཁ་ལོ་བསྒྱུར་ཏེ་རྙིང་
ཆས་ཁྲོམ་རའི་མདོ་ཡི་རླངས་འཁོར་བསྟར་ཕྲེང་ནས་སྔུན་དུ་ནུར་གྱིན་ཨ་ཕས།
གིས་ལྐོག་ནས་གཞན་ལ་ངན་བཤད་རྒྱག་དུས་ཟུར་དུ་གཡོལ་འགྲོ་བ་ངའི་དཔེ་ཡིན” ཟེར།
“འོན་ཀྱང་། དོན་ལ་དེ་འདྲ་ཞིག་ཡོད་མྱོང་བ་རེད། ཨེ་རེད།” ངས་ཁོར་དྲིས།
ཁོས “ཁྱོད་ཀྱིས་འདི་འདྲི་དོན་ག་རེ་ཡིན” ཞེས་དོགས་པའི་ངང་ང་ལ་བལྟས་བསྡད།
ངས་ཕྲག་པ་གཟེངས་ཙམ་བྱས་ཏེ་འཛུམ་ཆུང་ཞིག་བསྡུས་ནས། “ཅང་མ་རེད།
མཚར་སྣང་ཙམ་ཡིན” ཞེས་ལབ།
“དེ་འདྲ་ཡིན་ནམ། ངོ་མ་དེ་འདྲ་ཞིག་ཡིན་ནམ།” མིག་ནང་པྲ་ཚག་གི་འོད་
སྣང་ཞིག་གཡོ་བཞིན་ངའི་མིག་ནང་དུ་བལྟས་བསྡད་དེ་ཨ་ཕས “མོ་བློར་བབས་སོང་
ངམ” ཟེར།
ངས་མཐོང་སྣེ་གཞན་དུ་བསྒྱུར་ཏེ། “ཨ་ཡོ། དེ་འདྲ་མི་གསུང་རོགས། ཨ་ཕ་ལགས”
ཞེས་ཙབ་ཙོབ་ཏུ་སོང་།
འཛུམ་ཙམ་གནང་སྟེ་ཁོས་རླངས་འཁོར་བསྐོར་ནས་རྙིང་ཆས་ཁྲོམ་ར་དང་གྱེས། ངེད་
གཉིསགཞུང་ལམ་གྱི་ཕྱོགས་སུ་བསྐྱོད། རེ་ཞིག་སུས་ཀྱང་ཁ་མ་གྲག “མོར་སྐྱེས་པ་
ཞིག་ཡོད་མྱོང་བ་ངས་གོ་མྱོང་། མ་ཟད………མཇུག་འབྲས་ལེགས་རྒྱུ་མི་འདུག” ཁུ་སིམ་
དཀྲོག་སྟེ་ཨ་ཕས་ཧ་ཅང་འཛེམ་ཟོན་ངང་དེ་ལྟར་ཟེར། ཚུགས་ཀ་དེར་བལྟས་ན་མོར་ནུ་
མའི་འབྲས་སྐྲན་བྱུང་འདུག་ཅེས་ལབ་ཀྱིན་པ་དང་མཚུངས།
“འོ།”
“ངའི་ཐོས་ཚོད་ལ། སྔོན་ཆད་མོ་ནི་ཀུན་གྱི་བློར་ཡོང་བའི་བུ་མོ་གཞུང་བཟང་ཡ་
རབས་ཤིག་ཡིན་ཟེར། འོན་ཀྱང་དོན་བྱ་དེའི་རྗེས་ནས་བཟུང་། ཁོ་ཚང་གི་སྒོ་ཁར་བར་བ་
ཞིག་གི་རྐང་རྗེས་ཙམ་ཡང་བཞག་མྱོང་མེད་ཟེར།” དངན་པ་ཞིག་འཐེན་ཏེ་ཨ་ཕས། “ཡང་
ན་འདི་ནི་ལུགས་དང་མཐུན་པ་ཞིག་མིན་ཡང་སྲིད། ཉིན་འགའི་རིང་གི་དོན་བྱ་དེས། ཐ་
ན་ཆུ་ཚོད་འགའི་རིང་གི་དོན་བྱ་དེས། མི་ཞིག་གི་མི་ཚེ་གང་པོའི་ཁ་ཕྱོགས་རྦད་དེ་བསྒྱུར་
འགྲོ་བ་རེད། ཨ་མེར" ཟེར།
དགོང་མོ་དེར་མལ་སའི་ནང་ནས་ཁ་ལོ་ཕར་འཁོར་ཚུར་འཁོར་བྱེད་ཀྱིན། ངའི་ཡིད་
ལ་ཏན་ཏན་སའོ་ལ་ཡཱ•ཐ་ཧོ་ལེའི་མ་ནེའི་སྒང་གི་མངལ་རྟགས་ཟོར་དབྱིབས་མ་དེ་དྲན་
ཡོང་། མོའི་སྣ་གཟེངས་ནི་ཅི་འདྲའི་མཛེས་བྱིན་དོད། མོས་ད་རུང་དྭངས་གསལ་འོད་དུ་
འཚེར་བའི་མིག་ཟུང་གིས་ང་ལ་ཁྱུག་ཙམ་བལྟས་སོང་། དེ་ལྟར་ངའི་དྲན་འཛིན་མོའི་ལུས་
སྟེང་ལ་འཁྲིལ་ཞིང་འཁྲིལ་ཏེ་ཕར་ལ་འགྲོ་ཐབས་མི་འདུག སའོ་ལ་ཡཱ•ཐ་ཧོ་ལེ། ངའི་ཚོང་
འདུས་ཁྲོམ་གྱི་ལྷ་མོ་ཨང་།

ལེའུ་བཅུ་གཉིས་པ།

ཨ་ཧྥུ་ཧན་ནས། “ཡ་ཨེར་ཏ” (དགུན་ཉི་ལྡོག)ནི་ཁ་ཆེའི་ལོ་རྩིས་ཁྲོད་ཀྱི “རྗ་ཏི”
ཟླ་བའི་ཞག་མ་དང་པོ་དང་དགུན་ཟླའི་ཞག་མ་དང་པོ། དེ་བཞིན་ལོ་གཅིག་ནང་གི་ཆེས་
རིང་བའི་མཚན་མོ་དེའང་ཡིན། སྔར་སྲོལ་ཇི་བཞིན་ནུབ་མོ་དེར་ནམ་སྨད་བར་གཉིད་
མི་ཉལ་པར་ཧཱ་སན་ངེད་གཉིས་ཀྱིས་རྐང་པ་མེ་ཐབ་འོག་ཏུ་བསྲོས་ཏེ་སྡོད། ཨ་ལིས་ཀུ་
ཤུའི་ཤུན་པགས་ཐབ་ཀའི་ནང་འཕེན་གྱིན་ངེད་གཉིས་ལ་སུའུ་ཏན་དང་རྐུན་མའི་གནའ་
གཏམ་བཤད། ཏག་ཏག་ཨ་ལིའི་ངག་ཐོག་བརྒྱུད། ངས་ཡ་ཨེར་ཏའི་བྱུང་བ་རྟོགས། ཕྱེ་ལེབ་
མེ་ལྕེབ་མེ་རུ་མཆོངས་དོན་ཁོག་ལ་གདོན་ཞུགས་པས་ཡིན་པ་རྟོགས། སྤྱང་ཚོགས་རི་ལ་
འཛེགས་དོན་ཉི་མ་འཚོལ་ཕྱིར་ཡིན་པ་རྟོགས། ད་དུང་ཨ་ལིས་མནའ་སྐྱེལ་གྱིན། གལ་
སྲིད “ཡ་ཨེར་ཏ” སྟེ་དགུན་ཉི་ལྡོག་གི་དགོང་མོར་ཆུ་ཀུབ་ཟོས་པ་ཡིན་ན་ཕྱི་ལོའི་དབྱར་
ཁར་ཁ་མི་སྐོམ་ཟེར།
ཅུང་ནར་སོན་རྗེས་ངས་སྙན་དེབ་ལས་མཐོང་བ་ནི། “ཡ་ཨེར་ཏ” སྐད་པ། སྐར་
འོད་མག་མོག་གི་མཚན་མོར། གཉིད་རྦད་དེ་ཡལ་བའི་མཛའ་བོ་ཚོས། མུ་མེད་སྨག་
རུམ་གདུང་བའི་གོས་སུ་གྱོན་ཏེ། སོ་སོའི་སྲོག་ལ་ཞུགས་པའི་སྙིང་སྡུག་སྙིང་གི་མཛའ་མོ་
དེ། སང་གི་འཆར་ཀའི་ཉི་འོད་ཀློང་ནས་སླར་ལོག་ཡོང་བར་སྒུག་སྟངས་ཤིག་ཡིན་འདུག
ཡང་སའོ་ལ་ཡཱ་དང་འཕྲད་པའི་རྗེས་ཀྱི་གཟའ་འཁོར་དེའི་ཞག་མ་རེ་རེ་ནི། ང་ལ་མཚོན་
ན་ཏག་ཏག “ཡ་ཨེར་ཏ” ལས་མ་འདས། བསྒུགས་བསྒུགས་པའི་འཕྲོར་གཟའ་ཉི་མའི་
ཞོགས་པར་གཞི་ནས་བསླེབས་ཏེ་མལ་ལས་ལྡང་དུས། ཐང་ཆུའི་མདངས་འཛིན་མིག་
ཟུང་དང་བཅས་སའོ་ལ་ཡཱ་ཐ་ཧོ་ལེའི་བྱད་བཞིན་ཧྲིལ་པོ་ད་དུང་ངའི་ཀླད་པའི་ནང་དུ་
གཤགས་ཏེ་ཡོད། པཱ་ཧྲིའི་ནང་བསྡད་རྗེས་མོ་དངོས་སུ་མིག་ལམ་དུ་མ་མངོན་བར་དུ་ངས་
ལམ་ཐག་ལ་ཁོག་རྩིས་རྒྱག་གིན་སོང་བ་ཡིན། ངེད་གཉིས་དེ་གར་འབྱོར་དུས་མོ་རྐང་རྗེན་
མར་སར་བསྡད་དེ། མདོག་སེར་པོར་ཆགས་པའི་ཤེས་བྱ་མཛོད་ཀྱི་དཔེ་དེབ་བླུགས་ཡོད་
པའི་ཤོག་སྒམ་དག་ཕར་སྣུར་ཚུར་སྒུལ་བྱེད་ཀྱིན་མཆི། མོའི་རྐང་པའི་བོལ་གོང་གཉིས་
ཀ སྣུམ་གནག་གི་ལམ་ངོས་ནས་ལྷག་པར་དཀར་ནེམ་དུ་མཐོང་། འཇམ་མཉེན་གྱི་མཁྲིག་
མར་དངུལ་གྱི་གདུ་བུ་ཞིག་གྱོན་ཏེ་སིལ་ལི་སིང་ལིང་གི་སྐད་སྙན་སྒྲོག རྒྱབ་ངོས་ཁེབས་
པའི་སྐྲ་ལོ་ནི་ངང་པ་ནག་མོའི་སྒྲོ་ཐུལ་གྱི་ཡོལ་བ་ཇི་བཞིན་ལྕུག་ལྕུག་ཤམ་ཤམ་ཐུར་དུ་
འཕྱང་། དེ་འདྲའི་སྐྲ་ལོའི་གྲིབ་མ་ས་ངོས་སུ་སྣང་བ་དེ་ལ་ཅེར་རེར་ངའི་དྲན་པ་བན་ནེ་
བུན་ནེར་གཡོ། ཨ། ངའི་སའོ་ལ་ཡཱ། ངའི་ཚོང་འདུས་ཁྲོམ་གྱི་ལྷ་ཡི་སྲས་མོ། ངའི “ཡ་
ཨེར་ཏ” ཡི་མཛེས་པའི་ཞོགས་པ།
ཁ་གཡོར་སའམ་འཇུན་ཐབས་ཅི་རིགས་བཙལ་རུང་། ཨ་ཕས་དེ་དོན་རྟོགས་ནས་
ཡོད། འོན་ཀྱང་ཁོས་ཁ་བུག་ཏུ་པྲ་ཆལ་གྱི་འཛུམ་ཆུང་ཞིག་བསྐུངས་ཏེ། རླངས་འཁོར་
བསྐོར་ནས་ཚོང་རའི་བར་ལམ་འདེད་ཀྱིན་སྔུན་དུ་འགྲོ། ཐ་ཧོ་ལེའི་ཐང་བཤམས་ཚོང་
ཁང་བརྒྱུད་དེ་འགྲོ་དུས། ངས་དམག་དཔོན་ལ་གདོང་པ་ཕྱོགས་ཏེ་ལག་པ་གཡུག་གཡུག་
གནང་བ་ཡིན། ཁོས་ནམ་ཡིན་རུང་དབུར་ཏིས་དབུར་ཏེ་འོད་དུ་སོང་བའི་ལྭ་བ་སྐྱ་བོ་ཆ་
ཚང་དེ་གྱོན་ཡོད་ལ་ཚུར་འཁོར་ནས་ང་ལ་ལག་པ་གཡུག་གིན་བརྡ་ལན་གཏོང་། ལན་
རེར། ཁོ་འཁྲབ་ཁྲིད་པའི་ཁྲིའུ་དེ་ལས་ཡར་ལངས་ཏེ་ངེད་གཉིས་དང་ཁ་བརྡ་ཕྲན་བུ་བྱེད།
བར་བར་ནས་ངའི་རྩོམ་འབྲི་དང་དམག་འཁྲུག དེ་བཞིན་ཉིན་དེའི་ཚོང་ཁེ་སོགས་ཀྱང་
གླེང་། འོན་ཀྱང་ངས་དེ་གར་ཙོག་སྟེ་དཔེ་དེབ་ཅིག་ཀློག་གིན་པའི་སའོ་ལ་ཡཱའི་ཕྱོགས་སུ་
ཤོར་འགྲོ་བའི་རང་གི་ལྐོག་མིག་ཡང་ཡང་ཕྱིར་མི་གཅུན་ཐུ་མེད་རེད། ཡང་དམག་དཔོན་
ངེད་གཉིས་ཀྱིས་ཕན་ཚུན་སླར་མཇལ་ཞུས་ཏེ་སོ་སོར་གྱེས་དུས། ངས་སྤྲོ་མདོག་བསྟན་ཏེ་
རང་སེམས་ཀྱི་རེ་ཆད་མི་འགེབས་ཐབས་མེད་རེད།
ལན་རེར། དམག་དཔོན་ཁོང་ཐང་བཤམས་ཚོང་ཁང་གཞན་པར་ཁ་བརྡ་བྱེད་དུ་
ཕེབས་ཏེ་མོ་གཅིག་པུར་ཚོང་གཉེར་བྱེད་དུ་འཇུག གོ་སྐབས་དེ་འདྲར་ངས་མོ་ངོ་མི་ཤེས་
པའི་ཟོལ་གྱིས་ཕར་འགྲོ། འོན་ཀྱང་སེམས་སུ་མོ་ངོ་ཤེས་ན་འདོད་དེ་ཤི་ལ་ཁད་དུ་ཡོད།
སྐབས་ལན་རེར། སྐྲ་མདོག་ཚོས་ཁ་དམར་པོར་བསྒྱུར་ཞིང་ཤ་མདངས་སྐྱ་གོག་གོག་གི་བུད་
མེད་དར་མ་བོངས་ཐུང་ཞིག་མོ་དང་མཉམ་དུ་ཡོད། དབྱར་ཟླ་མ་རྫོགས་སྔོན། ཅིས་ཀྱང་
མོར་ཁ་ཞིག་གྲག་དགོས་ཞེས་ངས་རང་གི་སེམས་ལ་དམ་བཅའ་བཞག་པ་ཡིན། འོན་ཀྱང་
སློབ་མགོ་ཚུགས་སོང་། ལོ་མ་དམར་སོང་། སེར་སོང་། ལྷུང་སོང་། དགུན་ཁའི་ཆར་བ་སིམ་
སིམ་བབས་སོང་། ཨ་ཕའི་མཁྲིག་མ་སྡུག་ལ་གཏད་སོང་། ཡང་སྡོང་ལོ་འབུས་སོང་། ཡལ་
ག་ལྗང་སོང་། འོན་ཀྱང་ང་ལ་སྔར་བཞིན་སྤོབས་པ་མི་འདུག སྔར་བཞིན་སྤོབས་པ་རྦད་དེ་
མི་འདུག ཐ་ན་མོ་ལ་ལྟ་ཙམ་བྱས་པས་སྙིང་གི་ལྟིག་སྒྲ་རྣ་བས་ཐོས་ཐུབ། ད་ནི་ཅི་བྱ་དགོས་
གནམ་རྒན་མ།
དཔྱིད་ཀའི་སློབ་སྐབས་དེ1985ལོའི་ཟླ5པར་མཇུག་སྒྲིལ་སོང་། ངའི་སློབ་སྣ་ཡོངས་
ལ་ཕུལ་བྱུང་གི་སྐར་མ་ཐོབ། འདི་ནི་ངོ་མཚར་ཆུང་ཆུང་ཞིག་རེད། རྒྱུ་མཚན་ནི་སློབ་
ཐུན་སྐབས། ནམ་རྒྱུན་ངའི་ཀླད་པའི་ནང་རོལ་དུ་སའོ་ལ་ཡཱའི་དྲང་ཞིང་ཟུར་ཕྱིན་པའི་སྣ་
གཟེངས་ཡག་པོ་དེ་ཁོ་ན་དྲན་གྱིན་བསྡད་པ་ཡིན།
དེའི་འཕྲོ་ཡི་དབྱར་ཁ་ག་གེ་མོའི་ཚ་རྨུགས་འཐིབས་པའི་གཟའ་ཉི་མ་ཞིག་ལ། ཨ་ཕ་
ངེད་གཉིས་ཀྱིས་རྙིང་ཆས་ཁྲོམ་རའི་ཐང་བཤམས་ཚོང་ཁང་གི་འགྲམ་ནས་ཚགས་ཤོག་
གིས་གདོང་ལ་བསིལ་རླུང་གཡོབ་ཀྱིན་བསྡད་ཡོད། ཉིན་དེར་ལྕགས་སྲེག་རྒྱག་པ་བཞིན་
ཉི་མས་གཉའ་བར་ཚ་རེག་འཐེན་རུང་། ཁྲོམ་དུ་མི་ཚོགས་ཀྱི་འདུ་འགོད་འཚུབ་ཅིང་ཚོང་
ཡང་བྲིན་པོ་བྱུང—ཆུ་ཚོད་ད་དུངདང་ཕྱེད་ཀ་ཙམ་ཡིན་རུང་ངེད་གཉིས་ཀྱིས་ཨ་
སྒོར160ཡི་ཁེ་བཟང་རག་འདུག ཡར་ལངས་ཏེ་ངས་རྨྱང་ཤད་ཅིག་བྱས་ཏེ་ཨ་ཕར་ཁུ་ཁོལ་
ཁུ་ནག་དགོས་སམ་འདྲི་དུས་ཕོར་བ་གང་ཉོས་ཤོག་ཟེར།
“སེམས་ཆུང་བྱོས། ཨ་མེར།” ངས་རྡོག་པ་བཏེགས་ཏེ་འགྲོ་ཆས་བྱེད་དུས་ཨ་ཕས་དེ་
ལྟར་སྨྲས་བྱུང་།
“ཅི་ཞིག་ལ་སེམས་ཆུང་བྱ་དགོས་སམ། ཨ་ཕ།"
“རྫ་ས་རྫུ་སེ། ང་གླེན་པ་མ་རེད།”
“ངས་ཁྱོད་ཀྱིས་ག་རེ་ལབ་ཀྱིན་པ་ཧ་གོ་མ་བྱུང་།"
“ཁྱོད་ཀྱིས་ཡིད་ལ་ཟུངས།” ཨ་ཕས་མཛུབ་མོ་ང་ལ་བཙུགས་ཏེ། “དེ་ནི་ཕུ་ཧྲི་ཐོ་པ་
ངོ་མ་ཞིག་རེད། ཁོ་ལ་མིང་དང་ལ་རྒྱ་གཉིས་ཀ་འདུག” འདི་ནི་ཕུ་ཧྲི་ཐོ་པའི་མི་ཆོས་ཀྱི་
གདམས་ངག་རེད། ཆུང་མ་དང་བུ་མོའི་སྤྱོད་ལམ་དང་འབྲེལ་ཏེ་ཡོད་དུས་ལྷག་པར་མངོན་
གསལ་ཡིན།
“ང་སོང་ནས་འུ་གཉིས་ལ་སྐོམ་ཆུ་ཙམ་ཉོ་འདོད་ཡིན།”
“ང་ངོ་ཚར་མ་གླན། ངའི་རེ་བ་དེ་ཙམ་པོ་ཡིན།”
“ ཨ་ཡོ། ཨ་ཕ། ངས་དེ་འདྲ་བྱེད་མི་སྲིད། "
ཨ་ཕས་ཐ་མག་ཅིག་ལ་མེ་བགོས་ཏེ་མུས་བཞིན་བསིལ་རླུང་གཡོབ་ཀྱིན་སྡོད།
དང་ཐོག་ང་སྐོམ་ཆུ་ཉོ་སར་གཟས་ཏེ་ཕྱིན། འོན་ཀྱང་ཚི་ལེན་འཚོང་ས་དེ་ནས་ཁ་
གཡོན་ལ་དཀྱོགས་སོང་། དེ་རུ་སྒོརསྤྲད་ན་གོས་ཀྱི་ཚི་ལེན་དཀར་པོའི་སྟེང་སྟོན་པ་ཡེ་
ཤུའམ་གཞས་ལ་དབང་ཐོབ་པའི་བྱི་ལའི་རྒྱལ་པོ། ཡང་ན་རྗེམ•མོ་ལི་སིན་གྱི་མགོ་རིས་
དཔར་ཐུབ། ཡང་ན་གསུམ་ག་ལྷན་དུ་དཔར་ཀྱང་ཆོག སྐབས་དེར་མཱ་རེ་འ་ཆིའི་རོལ་
དབྱངས་མགོ་ཐོག་ཏུ་ལྡིར་ཡོང་། ཧུང་ཀྭ་སྙལ་མ་དང་ཤ་སྲེག་རྒྱག་པའི་དྲི་མ་སྣ་ལམ་དུ་
འཐུལ་ཡོང་།
མཚམས་དེར་ངས་ཐ་ཧོ་ལེའི་དོས་འཁོར་སྐྱ་བོ་དེ་མཐོང་། ཨ་ཕ་ངེད་གཉིས་ཀྱི་རླངས་
འཁོར་དང་གྲལ་ཤར་གཉིས་ཀྱིས་བར་ཆོད་དེ་བཞག་འདུག དེར་མཐུད་ནས་ཡོད་པ་ཨ་
མྲ་བསྟར་མ་འཚོང་ས་ཆུང་ཆུང་ཞིག་རེད། ངའི་སྙིང་ཇེ་མགྱོགས་སུ་ལྡིང་ཡོང་། མོ་གཅིག་
པུས་དཔེ་ཆར་ལྟ་བཞིན་འདུག ལུས་ལ་རྐང་པའི་བོལ་གོང་བར་བསླེབས་པའི་དཀར་
མདོག་གི་དབྱར་ལྭ་རིང་པོ་ཞིག་གྱོན་ཞིང་། བསིལ་ལྷམ་ལས་རྐང་པའི་མཛུབ་མོ་ཕྱི་རུ་
མངོན། སྐྲ་ལོ་ལྟག་རྒྱབ་ནས་བསྡམས་ཤིང་མེ་ཏོག་ཡུས་ཅིན་ཞང་གི་དབྱིབས་ཀྱི་སྐྲ་ཅོག་
ཏུ་བསླས་འདུག ང་སྔོན་ཆད་ཇི་བཞིན་ཅི་མི་སྙམ་པའི་ངང་མོའི་འཁྲིས་ནས་ཕར་འགྲོ་
བསམས། མ་ཟད་རང་ཉིད་དེ་ལྟར་འགྲོ་ཐུབ་སྙམ། འོན་ཀྱང་གློ་བུར་དུ། ངས་རང་ཉིད་ཐ་
ཧོ་ལེའི་ཅོག་རས་དཀར་པོའི་འཁྲིས་སུ་སླེབ་འདུག་པ་ཚོར། སྐྲ་ལོ་སི་ལིར་བཟོ་སྤྱད་ཡོ་
ཆས་དང་མགུལ་ཆིངས་རྙིང་བ་སོགས་བརྒལ་ཏེ་སའོ་ལ་ཡཱའི་གདོང་ལ་ཅེར་འདུག་པ་
ཚོར། མོས་མགོ་བོ་ཡར་བཏེགས་བྱུང་། “ཁྱོད་བདེ་མོ།” ངའི་ངག་ལས། “ཁྱོད་ལ་བར་
ཆད་བཟོས་སོང་། དགོངས་དག ངས་རྐང་བཙུགས་ཏེ་ཁྱོད་ལ་བར་ཆད་བཟོས་པ་མིན་
ཞེས་གྲག་བྱུང་།
“དམག་དཔོན་ཁོང་དེ་རིང་མི་བཞུགས་སམ།” ཨམ་ཅོག་ཚ་ལིམ་ལིམ་ངས་དེ་ལྟར་
དྲིས། མོའི་གདོང་ལ་ཐད་ཀར་བལྟ་མི་ཕོད།
“ཁོ་ཕྱོགས་ཀན་ལ་ཕེབས་སོང་།” གཡས་ཕྱོགས་སྟོན་གྱིན་མོས་དེ་ལྟར་ཟེར། དངུལ་
གྱིས་ཤན་པའི་གདུ་བུ་ལྗང་གུ་དེ་ལག་ངར་སྒང་ནས་མཁྲིག་མའི་མཚམས་བར་ཤུད་དེ་སོང་།
“ང་འདི་ནས་བརྒྱུད་འགྲོ་དུས་ཁོང་ལ་ཁམས་འདྲི་ཞུས་སོང་ཞེས་ལབ་རོགས།”
“འོ་ཡ།"
“བཀའ་དྲིན་ཆེ…………ཀན……………་འདིའི་………འོ་ངའི་མིང་ལ་ཨ་མེར་ཟེར། ཁྱོད་ཀྱིས་
ངའི་མིང་མ་ཤེས་ན་ཁྱོད་ཀྱིས་ཁོང་ལ་ང་འདི་ནས་བུད་སོང་ཞེས་ཞུ་ཐབས་མི་འགྲིག
དེ་འདྲ་མ་རེད་དམ…………ད་དེ་བྱོས……………ཁོང་ལ……ཁམས་འདྲི་ཞུ་རོགས།”
“འོ་ཡ། ངས་དེ་ལྟར་ལབ་འགྲོ།”
མཆུ་ཏོ་མུར་མུར་ངང་མགྲིན་པ་གསང་ཙམ་བྱས་རྗེས་ངས་ཡང་བསྐྱར་སྐད་ཆ་བཤད་
ཀྱིན་འདུག “ད་ང་འགྲོ་རྒྱུ་ཡིན། ཁྱོད་ལ་བར་ཆད་བཟོས་པར་དགོངས་དག་ཞུ།” སྐད་ཆ་
འདི་ངས་ད་སྔོན་ལབ་སོང་བ་འདྲ། “བདེ་མོ།”
“བདེ་མོ།”
ངས་འགྲོ་ཆས་བྱས། ཡང་ལངས་བསྡད་དེ་ཁ་ཕྱིར་འཁོར། སྤོབས་པ་ད་རུང་ཞུད་མེད་
པས་སྐབས་དང་བསྟུན་ཏེ་ངས་རེམ་པོར། “ཁྱོད་ཀྱིས་དེབ་ཅི་ཞིག་ཀློག་གིན་ཡོད། ང་ལ་
བཤད་ན་ཆོག་གམ” ཞེས་དྲིས།
མོས་མིག་ཁྲེབ་ཁྲེབ་རྡེབ།
ངས་སྟོད་དུ་འཚང་བའི་དབུགས་རྒོད་ཁོག་ལ་མནན། སྐད་ཅིག་མ་དེར། ངའི་ཚོར་
སྣང་ཞིག་ལ། རྙིང་ཆས་ཁྲོམ་རའི་ནང་གི་མིག་ཟུང་ཡོད་རྒུ་ཅོག་གིས་ངེད་གཉིས་ལ་བལྟས་
ཏེ་འདུག ཁོར་ཡུག་ཧྲིལ་པོ་གློ་བུར་ལྷིང་འཇགས་སུ་གྱུར་པས་ངའི་ངག་ཀྱང་འཐམས་ཏེ་
སྐད་ཆ་ལྷག་མ་ཁོག་ནས་ལུས་སོང་། ཚོར་སྣང་ཞིག་ལ། མི་རྣམས་ཀྱིས་མུ་མཐུད་དུ་མགྲིན་
པ་ཚུར་དཀྱོགས་ཏེ་ངེད་གཉིས་ལ་མཚར་སྣང་ངང་མིག་ཟིམ་བེར་བལྟས་ཏེ་འདུག
འདི་ལ་ག་རེ་བྱུང་སོང་ངམ།
མཚམས་དེ་ལ་ཐུག་གི་བར་དུ། ངེད་གཉིས་ཀྱི་སྟེས་འཕྲད་ནི་གུས་ལུགས་སྐྱོང་སྟངས་
སུ་འགྲེལ་བ་བརྒྱབ་ཆོག སྐྱེས་པ་ཞིག་གིས་སྐྱེས་པ་གཞན་ཞིག་ལ་ཁམས་འདྲི་བསྐུར་
སྟངས་ཙམ་ལས་ཅི། འོན་ཀྱང་ད་ལྟ་དེ་ལས་འཕྲོས་ཏེ་ངས་མོར་སྐད་ཆ་གཞན་པ་འདྲི་
བཞིན་འདུག གལ་སྲིད་མོས་ལན་བརྒྱབ་པ་ཡིན་ན། ངེད་གཉིས་ཀྱིས…………‘གསལ་བོར་
བཤད་ན། ངེད་གཉིས་ཀྱིས་ཁ་བརྡ་བྱས་སོང་བ་རེད། ཡང་ང་ནི་ཕོ་གཞོན་ཁེར་ཧྲེང་ཞིག
མོ་ནི་ཆང་ས་བརྒྱབ་མེད་པའི་གཞོན་ནུ་མ་ཞིག མ་ཟད་སྔོན་ཆད་མི་སྐྱིད་པའི་གཏམ་
རྒྱུད་ཅིག་ཀྱང་བྱུང་འདུག ད་ནི་ཡོངས་སུ་ཚང་འདུག ངེད་གཉིས་ཏན་ཏན་མི་ཁའི་
འཚུབ་རླུང་གི་དབུས་སུ་བསླེབས་ཚར། རྩེ་གཉིས་སྦྲུལ་གྱི་དུག་ལྕེ་ཅན་དེ་ཚོས་ལྐོག་ལབ་
དིར་དིར་རྒྱག་ཡོང་། ཡང་བཤད་ཡམས་སྣ་ནག་དེ་རིགས་ཀྱི་སྡུག་བསྔལ་ཁུར་དུ་བཟོད་
མཁན། མཐར་གཏུགས་ན་མོ་ལས་ང་ཡིན་མི་སྲིད—ཨ་ཧྥུ་ཧན་པའི་བླང་དོར་ཉིས་
ཚེབ་མ་དེ་ངའི་ཁོག་ན་ཁྲིགས་སེར་ཡོད། སྐྱེས་པ་ཞིག་ཡིན་པའི་ཆ་ནས་ཁེ་ཕན་གྱི་སྲང་
མདའ་ནམ་ཡིན་རུང་ངའི་ཕྱོགས་ལ་བཟུར་ཏེ་ཡོད། དཔེར་ན་མི་རྣམས་ཀྱིས་དོན་བྱ་འདི་
གླེང་ཚེ། “ཁོས་སྔོན་ལ་མོ་བཙལ་ཏེ་ཁ་རྫུ་དྲལ་བ་མ་མཐོང་ངམ་ཞེས་པ” མ་ཡིན་པར།
“ཨ་ལ་ལ། མོས་ཁོ་བློས་ཐོང་གིན་མེད་པ་མ་མཐོང་ངམ། ཅི་འདྲའི་ངོ་ཚ་རྒྱུ་མེད་པ་ལ”
ཞེས་པ་འདི་རེད།
སྤྱིའི་ཆ་ནས་ཨ་ཧྥུ་ཧན་པའི་ཚད་གཞི་ལྟར་བྱས་ན། ངའི་བྱ་བ་སྤྱོད་པ་འདི་ཧ་ཅང་
ཧོལ་རྒྱུག་ཏུ་སོང་ཡོད། དྲི་བ་དེ་ངག་ལས་ཐལ་བ་ནས། ངས་མོ་འདོད་ཀྱིན་ཡོད་པ་དམར་
རྗེན་དུ་སོང་ཚར་བ་གཏན་ཁེལ་རེད། འོན་ཀྱང་ང་ནི་སྐྱེས་པ་ཞིག་ཡིན་པས་ཉེན་ཁ་
ཆེར་མེད། ཐལ་ཆེ་ན་ལ་རྒྱར་ཅུང་ཙམ་གནོད་སྲིད། དེ་ཡང་སླར་སོས་རྒྱུ་ཡོད་པ་ཞིག་
རེད། འོན་ཀྱང་མོར་མཚོན་ན་སྲོལ་རྒྱུན་མཁྲེགས་པོའི་འཕྲང་དུ་བཅིར་ཏེ་སྨན་བུ་མོ་ཞིག་
གི་མི་ཚེའི་ཐོབ་ཐང་ཁྱིའི་རྔ་མར་བཏགས་སོང་བ་ཡིན་པས། དེ་ལ་དཀར་འདོན་བྱེད་རྒྱུ་
ཞིག་ལར་ནས་ཡོད་པ་མ་རེད། དེའི་སྟབས་ཀྱིས་མོས་ངའི་འགྲན་གཙེ་འདི་དང་ལེན་བྱེད་
ཕོད་དམ།
མོས་དཔེ་ཆ་ཕར་སློག་སྟེ་རྒྱབ་ཤོག་ང་ལ་བསྟན། “《ང་རོ་སྒྲོག་པའི་རི་གྲོང》ཁྱོད་
ཀྱིས་ཀློག་ཨེ་མྱོང་།”
ངས་མགོ་བོ་ལྡེམ་ཙམ་བྱས། སྙིང་ནི་སྙིག་ལྕིག་ལྡིང་། “དེ་ནི་སེམས་སྐྱོ་བའི་གཏམ་
རྒྱུད་ཅིག་ཡིན།”
“དེབ་ཡག་པོ་ནི་རྣམ་ཀུན་མི་སེམས་སྐྱོ་བའི་གཏམ་རྒྱུད་རང་དུ་མཆིས།” མོས་དེ་
ལྟར་ཟེར།
“དངོས་གནས་དེ་འདྲ་རང་རེད།”
“ཐོས་ཚོད་དུ་ཁྱོད་ཀྱིས་རྩོམ་འབྲི་བཞིན་ཡོད་ཟེར།'
དེ་མོས་ཇི་ལྟར་ཤེས་པ་ཡིན་ནམ། མོར་ཨ་ཕས་ལབ་པ་ཡིན་ནམ། ཡང་ན་མོས་དེ་སྔོན་
ཁོར་དྲིས་ཡོད་ཀྱང་སྲིད། ངས་དེ་འཕྲལ་ཁུངས་ལུང་མེད་པའི་དྲན་ཕྱོགས་འདི་གཉིས་
སེམས་ནས་དོར། ཕས་བུ་ལ་སྐྱེས་མའི་སྐོར་གང་བྱུང་ལབ་གླེང་བྱས་ཆོག འོན་ཀྱང་། ཨ་ཧྥུ་
ཧན་གྱི་མོ་སྨན་ཞིག་གིས—མ་མཐའ་ཡང་བསླབ་པ་ཡོད་པའི་ཨ་ཧྥུ་ཧན་གྱི་མཛངས་མ་
ཞིག་གིས——རང་གི་ཕ་རྒན་ལ་ཕོ་གཞོན་ཚོ་འདྲི་མི་སྲིད། དེས་མི་ཚད། ཨ་ཕ་ཞིག་ལ་
མཚོན་ན། ནང་སྒོས་སུ་མིང་དང་ལ་རྒྱ་གཉིས་ཀར་བདག་གཅེས་མཁྲེགས་པའི་ཕུ་ཧྲི་ཐོའི་
སྐྱེས་པ་ཞིག་ལ་མཚོན་ན། རང་གི་བུ་མོ་དང་ཁ་བརྡ་བྱེད་དུས་གཉེན་སྒྲིག་བྱས་མེད་པའི་
གཞོན་ནུ་ཞིག་གླེང་མི་སྲིད། གལ་སྲིད་གླེང་བ་ཡིན་ན། གླང་ཕྲུག་བཞིན་བརྩེ་དུངས་ཀྱིས་
མྱོས་ཡོད་པའི་ལྟས་ངན་དེ་ནི་ཅིས་ཀྱང་འདོད་པ་མཐར་ཆགས་སུ་སྐྱོང་མཁན་ཞིག་ཡིན་
པར་མ་ཟད། སོ་སོའི་ཕ་རྒན་བག་མ་སློང་དུ་ཞལ་མངགས་བྱས་ཏེ་གཉེན་སྲོལ་གྱི་ངོ་སོ་
སྔོན་ལ་བཏང་ཡོད་པ་ཞིག་ཡིན་དགོས།
བློ་ཡིད་ལས་འགོངས་པ་ནི། ངས་རང་གིས་འདི་ལྟར་ལབ་ཀྱིན་པ་ཐོས། “ཁྱོད་ཀྱིས་
ངས་བྲིས་པའི་གཏམ་རྒྱུད་ལ་བལྟ་འདོད་དམ།”
“བལྟ་འདོད་ཡོད།” མོས་དེ་ལྟར་སྨྲས། མཚམས་དེ་ནས་བཟུང་ངས་མོ་ཅུང་ཞིག་
ཚབ་ཚུབ་ཏུ་སོང་བ་མཐོང་། མགོ་བོ་བཏེགས་ཏེ་ཡར་ལྟ་མར་ལྟ་བྱེད་པའི་ཚུགས་ཀར་
བལྟས་ན་དམག་དཔོན་ཕྱིར་ཡོང་གིན་ཡོད་མེད་ལ་ཉེན་ཟོན་བྱེད་པ་དང་འདྲ། བློས་དཔོག་
དཀའ་བ་ནི། བརྒྱ་ལ་དམག་དཔོན་གྱིས་ངས་ཁོའི་བུ་མོ་དང་འདི་ལྟར་ཡུན་རིང་ཁ་བརྡ་
བྱས་པ་མཐོང་ཚེ་རྣམ་འགྱུར་ག་འདྲ་ཐོན་སྲིད།
“འོ་ན་ངས་དེ་ནམ་ཞིག་ཁྱོད་ལ་འཁྱེར་ཡོང་ཐུབ་ཀྱང་སྲིད།” ངས་ད་དུང་སྐད་
ཆ་ཞིག་བཤད་བསམས་དུས། སྔོན་མ་སའོ་ལ་ཡཱ་དང་མཉམ་དུ་ཡོད་པའི་རྒྱགས་མོ་དེ་
བར་ལམ་ནས་འཛུལ་བྱུང་། མོས་ལག་མགོར་ཤིང་ཏོག་བླུགས་ཡོད་པའི་འགྱིག་ཕད་ཅིག་
དཔྱངས་འདུག ངེད་གཉིས་མཐོང་མ་ཐག་མིག་ཟུང་གྲིམ་རུག་རུག་འཛུམ་ཆུང་མངོན་
ཏེ། “སྙིང་ཉེ་བའི་ཨ་མེར། ཁྱོད་བདེ་མོ” ཞེས་འགྱིག་ཕད་ཅོག་སྒམ་སྒང་དུ་བཞག མོའི་
དཔྲལ་སྒང་ན་རྔུལ་ཆུ་འཛར་གྱིན་འདུག མིག་བརྩེ་བར་བྱེད་པའི་མགོ་སྐྱེས་དམར་པོ་དེ་
ཟངས་རྨོག་ཅིག་དང་འདྲ་བར་ཉི་འོད་ནང་འོད་དུ་འཚེར། སེང་ཟིན་པའི་སྐྲ་གསེབ་དག་
ནས་སྐྱི་པགས་གར་རེ་གོར་རེ་ཕྱིར་ལ་མངོན། མོའི་ལྗང་མདོག་གི་འདྲེན་བྱེད་ཆུང་ཆུང་དེ་
གཉིས་ནི་ཚོད་མ་མགོ་ལོག་འདྲ་བའི་ངོ་གདོང་གི་གསེང་དུ་གབ་པ་ལྟར་སྣང་། ཁ་ནང་གི་
སོ་ལ་གསེར་ཤན་བརྒྱབ་འདུག ཐུང་ཞིང་ལྟག་པའི་མཛུབ་མོ་དག་ནི་རྒྱུ་སྣེ་རེ་རེ་དང་འདྲ།
མོས་གསེར་མདོག་གི་ཨན་ལཱ་སྐེ་རྒྱན་ཞིག་བཏགས་འདུག་ལ་ལོང་བུ་སེར་པོ་མགྲིན་པའི་
ཚིལ་གཉེར་གྱི་ཐེམ་པའི་བར་ན་རེས་ཡིབ་རེས་སྣང་བྱེད། “ངའི་མིང་ལ་ཡ་རྨེ་ལཱ་ཟེར།
གཅེས་ཕྲུག་མ་སའོ་ལ་ཡཱའི་ཨ་མ་ཡིན།
“ཁྱོད་བདེ་མོ། སྙིང་ཉེ་བའི་ཨ་ནེ།” ང་ཅུང་ཞིག་འཚེར་བག་ཏུ་སོང་། ནམ་རྒྱུན་ཨ་
ཧྥུ་ཧན་པའི་ཁྲོད་དུ་ཡོད་པས་ཁོ་ཚོས་ང་སུ་ཡིན་པ་ཤེས་ཏེ་ཡོད། འོན་ཀྱང་ངས་ཁོ་ཚོའི་
རུས་དང་མིང་ག་རེ་ཡིན་པ་དྲན་མི་ཡོང་།
“ཁྱོད་ཀྱི་ཨ་ཕ་བདེ་མོ་ཡིན་ནམ།”
“ཁོང་བདེ་མོ་རེད། བཀའ་དྲིན་ཆེ།”
“ ཁྱོད་ཀྱིས་ཁྱོད་ཀྱི་སྤོ་བོ་སྐུ་ངོ་ཀ་རྫེ་བློ་ངོར་དྲན་ནམ། དེ་དུས་ཁྱོད་སྐྱེས་ཡོད་མེད་
མི་ཤེས། གང་ལྟར་ཁོང་ནི་ཁྲིམས་དཔོན་ཁ་རྗེ་ཅན་ཞིག་ཡིན། ཁོའི་ཨ་ཁུ་དང་ངའི་སྤོ་བོ་
གཉིས་ནི་རུས་སྤུན་རེད། དེ་བས་ཁྱོད་ཀྱིས་ལྟོས་དང་། ངེད་ཅག་ད་དུང་གཉེན་ཉེ་མ་རེད་
དམ” ཞེས་འཛུམ་གྱི་གསེར་སོ་ཁ་གང་མ་དེ་མངོན་གྱིན་མོས་དེ་ལྟར་སྨྲས། མོའི་གཡས་
ངོས་ཀྱི་ཁ་ཤ་ཅུང་ཞིག་མར་བསྣར་ཡོད་པ་ལྟར་སྣང་། མོས་མིག་ཟུང་རུག་རུག་སའོ་ལ་ཡཱ་
ངེད་གཉིས་ཀྱི་གདོང་ལ་རེས་མོས་སྒོས་ལྟ།
ཐེངས་ཤིག་ངས་ཨ་ཕར། ཅིའི་ཕྱིར་དམག་དཔོན་ཐ་ཧོ་ལེའི་བུ་མོ་ད་དུང་གནས་ལ་མ་
སོང་བ་རེད་ཅེས་དྲིས། “འདོད་མཁན་མ་བྱུང་བ་རེད།” ཁོས་དེ་ལྟར་བཤད་རྗེས། “མཐོ་
དམའ་རན་པའི་འདོད་མཁན་ཞིག་མ་བྱུང་བ་རེད” ཅེས་སྐད་ཆ་ཚིག་གཅིག་ཁ་སྣོན་བྱས་
རྗེས་ངག་བསྡམས་ཏེ་བསྡད། འོན་ཀྱང་སྲོག་ལ་འབབ་པའི་མི་ཁའི་གདུག་མཆུ་དེ་དག་
གིས་བུ་མོ་ཞིག་གི་གཉེན་དོན་ལ་བློས་མི་དཔོག་པའི་ངན་ཤན་འཇོག་སྲིད་པ་ཁོས་ཤེས་
ཏེ་ཡོད། ཨ་ཧྥུ་ཧན་གྱི་སྐྱེས་པ་ཚོ། ཡང་སྒོས་སྐུ་དྲག་མི་ཆེན་གྱི་ཁྱིམ་རྒྱུད་ནས་ཡིན་པ་དེ་
ཚོ་རེ་རེ་བཞིན་རྔ་ཇི་ལྟར་བརྡུངས་ན་འཆམ་དེ་ལྟར་སྟེག་མཁན་ལྟས་ངན་མགོ་བདེ་རྐྱང་
དུ་ཡོད། ཁོ་ཚོས་འདི་ནས་ཀན་ལ་བླ་བཙགས་རེ། ཀན་ནས་འདི་ལ་དཔྱི་རྡུང་རེད། དེའི་
འཕྲོར་བྱ་བརྒྱ་འུར་རྡོས་དཀྲོགས་པ་ལྟར་རྗེས་མགོ་མེད་པར་ཡལ་འགྲོ། དེ་བས་ན་གཉེན་
སྟོན་མུ་མཐུད་དུ་བྱུང་རུང་། སུས་ཀྱང་སའོ་ལ་ཡཱར “ག་ལེ་གྱིས” ཞེས་གཞས་བཏང་མྱོང་
མེད། སུས་ཀྱང་མོའི་ལག་མཐིལ་དུ་མེ་ཏོག་དཔར་མྱོང་མེད། སུས་ཀྱང་མོའི་སེན་མོའི་སྟེང་
ཚོན་ཁྲ་བཏབ་མྱོང་མེད། སུས་ཀྱང《ཁུ་རན་གསུང་རབ》མོའི་མགོ་ལ་བཞག་མྱོང་མེད།
གཉེན་སྟོན་རེ་རེའི་སྟེང་། མོ་དང་ལྷན་ཅིག་བྲོ་འཁྲབ་མཁན་ནི་ཏན་ཏན་དམག་དཔོན་ཐ་
ཧོ་ལེ་འབའ་ཞིག་ཡིན།
འོན་ཏེ་ད་ཆ། སྐྱེས་མ་འདིས། ཨ་མ་འདིས། མི་སེམས་ཧྲུག་པོར་བཟོ་བའི་འཕྲེང་སྐྲུག་
ནས་ངོ་དགའི་འཛུམ་དཀར་སྙེར་ཏེ། སེམས་བསམ་པའི་གཏིང་གི་རེ་ལྟོས་དེ་མི་གསང་
མི་འགེབས་ལྷང་ལ་འཕུད། འོན་ཀྱང་སྐྱེས་པ་ཞིག་ཡིན་ཚེ་མངོན་དུ་འཕགས་ཡོད་པའི་
བཙན་ས་དེ་ལ་ང་རང་ཞེད། དེའི་རྒྱུ་མཚན་བཤད་ན། ང་རང་ཕོ་མོའི་རྟེན་གྱི་དབྱེ་ཐག་
འབྱེད་སྤྱད་གཞི་རྒྱུའི་ཕྲ་ཕུང་གི་རྒྱན་སྐུག་དེའི་ཁྲོད་སྟེས་དབང་གིས་ལན་ཅིག་རྒྱལ་སོང་
བ་ཙམ་ལས་ཅང་མ་རེད། ཏག་ཏག་འདི་ལས་ད་གཟོད་མཁྲེགས་འཛིན་གྱི་ལྟ་ཚུལ་རྫོགས་
སུ་མེད་པ་བྱུང་བ་མ་རེད་དམ།
དེ་ལྟར་ངས་དམག་དཔོན་གྱི་མིག་མདངས་ཟབ་མོ་དེའི་གཏིང་མ་ལོན་རུང་། ཁོའི་
ཆུང་མའི་མིག་ནང་ནས་ངས་མང་པོ་ཞིག་གསལ་རྗེན་དུ་མཐོང་བྱུང་། དེར་བརྟེན་གལ་ཏེ་
ང་ལ་ཁ་གཏད་གཅོག་མཁན་ཞིག་ཡོད་པའི་དབང་དུ་བྱས་ན མ་མཐའ་ཡང་སའོ་ལ་
ཡཱ་ངེད་གཉིས་ཀྱི་དོན་བྱ་འདིའི་སྟེང་ནས——ཁ་གཏད་གཅོག་མཁན་དེ་ཨ་ནེ་འདི་ཡིན་
མི་སྲིད་པ་གཏན་ཁེལ་བྱས་ཆོག
དེར་མོས། “འདིར་བཞུགས། སྙིང་ཉེ་བའི་ཨ་མེར། གཅེས་ཕྲུག་མ་སའོ་ལ་ཡཱ། རེམ་
ཡ། ཨ་མེར་ལ་ཁྲིའུ་ཞིག་སྟོབས་ཤིག ད་རུང་ཁམ་བུ་འགའ་མགྱོགས་མོར་འཁྲུད་ཤོག ཁམ་
བུ་དེ་དག་ཞིམ་ཞིང་མངར་ལ་སིལ་ཁུའང་མནོག་མོར་ཡོད” ཟེར།
“ཐུགས་རྗེ་ཆེ། དེ་འདྲ་གནང་མི་དགོས། ང་ཕྱིར་ལོག་འགྲོ། ཨ་ཕས་ང་ལ་བསྒུགས་ཡོད།”
“འོ།” ངའི་གུས་ལུགས་མི་འཆོལ་བའི་ངོ་ལྡོག་སྟངས་དེས་འཁུལ་ཏེ་ཐ་ཧོ་ལེ་ལྕམ་
མོས། “དེས་ན། འདི། འདི་ཁྱེར་ལ་སོང་། ལག་སྟོང་ལ་མ་འགྲོ” ཞེས་སྤྲེའུ་སེར་ཁམ་བུ་
རྡོག་གཅིག ད་དུང་ཁམ་བུ་གཞན་འགའ་ཤོག་ཁུག་ནང་བླུགས་ནས་ཨུ་ཚུགས་སྐྱེལ་
གྱིན། “ངས་ཁམས་འདྲི་གནང་སོང་ཞེས་ཁྱོད་ཀྱི་ཨ་ཕར་ཞུས་ཤོག ནམ་རྒྱུན་ཁོམ་དུས་
ངེད་ཚོར་སྐོར་རེ་རྒྱག་ཏུ་ཤོག་ཨ” ཟེར།
“ང་ཡོང་ངེས་ཡིན། ཐུགས་རྗེ་ཆེ། སྙིང་ཉེ་བའི་ཨ་ནེ།” ངས་མིག་ཟུར་གྱི་འོད་སྣང་
ལས་སའོ་ལ་ཡཱས་གཞན་ཞིག་ལ་བལྟས་འདུག་པ་མཐོང་།
ངའི་ལག་ནང་གི་ཤོག་ཁུག་ལས་ཁམ་བུ་ཞིག་བླངས་ཏེ། “ངས་ཁྱོད་ཁུ་ཁོལ་ཁུ་ནག་
ཉོ་རུ་བུད་སོང་སྙམ” ཞེས་ངོ་གནག་དང་བརྙས་གཙེའི་རྣམ་འགྱུར་འདྲེས་མའི་ངང་ཨ་
ཕས་དེ་ལྟར་ལབ། ངས་ཅི་ནུས་སྒོས་ཁ་གཡོར་ས་ཞིག་བཙལ་རུང་། ཁོས་ཁམ་བུ་ཞིག་ལ་སོ་
གཅིག་བཏབ་རྗེས་ལག་པ་གཡུག་ཙམ་གནང་སྟེ། “ད་ངལ་བར་མ་བརྟེན། ཨ་མེར། ངས་
བཤད་པ་དེ་སེམས་ལ་ཟུངས་དང་ཆོག” ཟེར།
དགོང་མོ་དེར། མལ་ཁྲིའི་སྒང་དུ་ཉལ་ཏེ། ངས་ནང་རོལ་དུ་ཉི་མའི་འོད་ཟེར་རྩེན་
པའི་སའོ་ལ་ཡཱའི་མིག་ཟུང་དྲན་གྱིན་བསྡད། མོའི་དང་རུའི་གོང་གི་མཛེས་པའི་ཨོལ་གོང་
ཀྱིབ་ཀྱིབ་པོ་དེ་དྲན་གྱིན་བསྡད། དེ་ཙམ་གྱིས་ག་ལ་ཚད། ངས་རང་གི་ཀླད་པའི་ནང་ཡང་
དང་བསྐྱར་དུ་ངེད་གཉིས་ཀྱི་ཁ་བརྡ་བསྐྱར་ཟློས་བྱེད་དུ་བཅུག་པ་ཡིན། མོས་ཇི་ལྟར་ལབ་
སོང་ངམ། “ངས་གོ་ཚོད་ལྟར་ན་ཁྱོད་ནི་རྩོམ་པ་པོ་ཞིག་རེད་ཟེར།” “ངས་གོ་ཚོད་ལྟར་
ན་ཁྱོད་ཀྱིས་རྩོམ་འབྲི་བཞིན་ཡོད་ཟེར།” དོན་དམ་གང་རེད་དམ། ངས་མལ་ཐུལ་འཚིར་
ཏེ་གནམ་གཅལ་ལ་ཅེར་ནས་སྡུག་སྣང་ཁྲོད་ཕྱིར་དྲན་བྱས། རྫོགས་མཐའ་མེད་པའི “ཡ་
ཨེར་ཏ” དྲུག་གི་མཚན་མོ་ཕར་བསྐྱལ་རྗེས་ངས་ད་གཟོད་མོ་མཐོང་ཐུབ་པ་རེད།
གཟའ་འཁོར་མང་དག་ཅིག་དེ་ལྟར་ཐལ། དམག་དཔོན་གོམ་འཆམ་ལ་ཕེབས་རྗེས།
ང་ཐ་ཧོ་ལེའི་ཐང་བཤམས་ཚོང་ཁང་བརྒྱུད་དེ་འགྲོ། གལ་ཏེ་ཐ་ཧོ་ལེ་ལྕམ་མོ་བཞུགས་ན་
མོས་ང་བསུས་ཏེ་ཇ་དང་བག་སྐམ་གྱིས་མགྲོན་བསུ་བྱེད། དེར་ངེད་གཉིས་ཀྱིས་དེ་དུས་ཀྱི་
ཁ་པུར་གྱི་རྣམ་པའམ། ངེད་ཚོའི་ངོ་ཤེས་པའི་མི་རྣམས། ད་དུང་མོའི་གྲུམ་ནད་སོགས་ལ་
ཁ་བརྡ་བྱེད། དེ་ལྟར་ལྕམ་མོས་ཏག་ཏག་མོའི་ཁྱོ་ག་མེད་དུས་ང་ད་གཟོད་སླེབས་ཡོང་བ་
ཚོར་ཡོད་ཚོད། འོན་ཀྱང་མོས་དེའི་མཐིལ་གཏན་ནས་མི་བརྟོལ། མོས། “འོ། ཁྱོད་ཀྱི་ཨ་
ཁུ་སྔོན་ཙམ་ཏག་ཏག་དེར་ཕྱི་ལོགས་སུ་ཕེབས་སོང” ཞེས་ལབ་ཡོང་། དྲང་མོར་བཤད་ན་
ཐ་ཧོ་ལེ་ལྕམ་མོ་སའོ་ལ་ཡཱ་དང་ལྷན་དུ་ཡོད་ན་ལྷག་པར་འགྲིག དེ་ནི་མོའི་མཛའ་བརྩེའི་
མགྲོན་བསུ་ཙམ་དུ་མ་ཟད། ཨ་མ་རང་དེ་གར་བཞུགས་ཚེ། སའོ་ལ་ཡཱ་སྔར་བས་བག་ལྷོད་
པོར་ཡོང་ལ་ཁ་བརྡའང་འབེལ་བོར་ཡོང་། མ་ཟད། ལྕམ་མོ་བཞུགས་ན་གཞན་གྱི་མིག་
ལམ་ནས་ཀྱང་ངེད་གཉིས་ཀྱི་ངོ་འཕྲད་རྒྱུན་ལྡན་ལྟར་ཡོང་ལར་དམག་དཔོན་ཐ་ཧོ་
ལེ་དེ་གར་ཡོད་པ་དང་བསྡུར་ཐབས་མེད་ནའང་། དེ་ལྟར་ལྕམ་མོ་ཐ་ཧོ་ལེའི་ལྟ་རྟོག་ཡོད་
པར་གྱུར་ཚེ། ངེད་གཉིས་ཀྱི་ཐུག་འཕྲད་ལ་གཏམ་ཡན་རྦད་དེ་མེད་པ་ཞིག་མི་ཡོང་རུང་།
མ་མཐའ་རྙོག་དྲ་ཇེ་ཉུང་དུ་འགྲོ། འོན་ཀྱང་མོའི་ང་དང་བསྟུན་ཐལ་བའི་བྱ་སྤྱོད་དེས་སའོ་
ལ་ཡཱ་གཞི་ནས་ཁ་སྐྱེངས་པར་བཟོས་འདུག
ཕ་མ་གཉིས་ཀ་འཁྲིས་སུ་མེད་པའི་ཉིན་ཞིག སའོ་ལ་ཡཱ་ངེད་གཉིས་ཀས་མོའི་ཐང་
བཤམས་ཚོང་ཁང་དུ་མོས་སློབ་གྲྭའི་ནང་གཞི་རྩའི་སློབ་ཐུན་ལ་ཇི་ལྟར་ཧུར་བརྩོན་བྱས་
ཚུལ་དང་མོ་སྒུར་མན་ཏེའི “ཨོ་ལུན་ཆེད་ལས་སློབ་གྲྭ” རུ་ཡོད་ཚུལ་སོགས་ལབ་གླེང་
བྱས་ཏེ་བསྡད།
“ཁྱོད་ཀྱིས་སློབ་སྣ་གང་ཞིག་གཙོ་སྦྱོང་བྱ་རྩིས་ཡིན།” ངས་མོར་དྲིས།
“ང་དགེ་རྒན་བྱ་རྒྱུར་མོས།”
“ངོ་མ་ཟེར་རམ། ཅིའི་ཕྱིར།”
“འདི་སྔོན་ཆད་ནས་ངའི་འདུན་པ་ཡིན། ཧྥུ་ཅི་ཉི་ཡར་སྡོད་སྐབས་ངས་དབྱིན་སྐད་
ལ་སྦྱོང་བརྡར་ཐོབ་ཟིན་པའི་འཛིན་དཔང་བླངས་པ་ཡིན། ད་ལྟ་གཟའ་འཁོར་རེའི་ནུབ་མོ་
གཅིག་ལ། ངས་སྤྱི་པའི་དཔེ་མཛོད་ཁང་ན་དཔེ་ཁྲིད་བྱེད་ཀྱིན་ཡོད། ངའི་ཨ་མ་ཡང་སྔོན་
ཆད་དགེ་རྒན་ཡིན། མོས་ཁ་པུར་གྱི་མཐོ་རིམ་སློབ་འབྲིང་ནང་བུ་མོའི་འཛིན་གྲྭར་ཧྥར་སེ་
སྐད་དང་ལོ་རྒྱུས་ཁྲིད་པ་རེད། "
སྐབས་དེར་མགོ་ལ་རྔོན་ཞྭ་གྱོན་མཁན་སྐྱེས་པ་ལྟོ་ལྡིར་ཞིག་གིས་སྒོརསྤྲད་དེ་རིན་
ཐང་སྒོརརི་བའི་སྒྲོན་སྟེགས་བསྟར་མ་དེ་ཉོ་ཆས་བྱས་པར་སའོ་ལ་ཡཱས་གནང་ཞིང་ཚུར་
བླངས་པའི་སྒོར་མོ་དེ་ཀ་ར་བླུག་སའི་ཁོག་མ་དེའི་ནང་སྟོར་ཏེ་ནོངས་པ་དང་བཅས། “ངས་
ཁྱེད་ལ་གཏམ་རྒྱུད་ཅིག་བཤད་བསམས། འོན་ཀྱང་ང་རང་ཉིད་ངོ་ཚ་བ་ཞིག་ཡོད” ཟེར།
“ཤོད་དང་ངས་མཉན་ཡོང་།”
“དེ་ལ་བླུན་ཞད་ཅིག་འདྲེས། "
“ང་ལ་ལོབ་དང་།”
དགོད་ཙམ་བྱས་ཏེ། “ཡ་འོ་ན་ངས་བཤད” ཅེས་མོས་རང་གི་གཏམ་རྒྱུད་བཤད་
བྱུང་། “དེ་དུས་ངེད་ཚང་ད་རུང་ཁ་པུར་ན་ཡོད། ང་ལོ་རིམ་བཞི་པ་ཡིན་པའི་སྐབས་
ཤིག ངའི་ཨ་ཕས་ནང་ལས་རྩག་རྩིག་གཉེར་མཁན་གཡོག་མོ་ཞིག་གླས། མིང་ལ་པཱ་ཙི་
ཟེར། མོར་གཅུང་མོ་ཞིག་ཡོད་པ་དབྱི་ལང་གི་མཱ་ཏེ་ཤ་རུ་ཡོད། པཱ་ཙི་ཡི་གེར་རྨོངས་པས་
དུས་ངེས་ཅན་རེའི་ནང་མོས་ང་ལ་རང་གི་གཅུང་མོར་འཕྲིན་ཡིག་འབྲི་བའི་རེ་བ་ཞུ་
ཡོང་། དེ་བཞིན་འཕྲིན་ལན་འབྱོར་ནའང་ངས་མོར་བཀླག་དགོས་ཡོད། ཐེངས་ཤིག་ངས་
མོར་ཁྱོད་ཀྱིས་ཡི་གེ་བསླབ་འདོད་དམ་ཞེས་འདྲི་དུས་མོ་དགའ་དྲག་སྟེ་འདོད་ཅིང་འདོད་
ཟེར། དེ་ནས་བཟུང་། ཉིན་བཞིན་ལས་བྱ་བྲིས་ཚར་རྗེས་ངེད་གཉིས་གཡོས་ཁང་གི་ཅོག་
སྒམ་མདུན་དུ་བསྡད་དེ་ངས་མོར་ཡི་གེ་བསླབས་པ་ཡིན། ལན་རེར་ངས་ལས་བྱ་ཕྱེད་ཙམ་
བྲིས་ཏེ་མགོ་བོ་བཏེགས་ནས་ལྟ་དུས། གཡོས་ཁང་དུ་པཱ་ཙིས་རེམ་པོར་ཐབ་ཀྱི་ཟངས་པའི་
ནང་གི་ཤ་དཀྲུག་ཙམ་བྱས་རྗེས་མར་བསྡད་དེ། ཞ་སྨྱུག་ལག་ཏུ་དམ་པོར་བཅིངས་ནས།
ངས་སྔ་ནུབ་མོར་བཀོད་སྒྲིག་བྱས་པའི་གསལ་བྱེད་རེའུ་མིག་གི་ལས་བྱ་འབྲི་འོང་།”
“ལོ་ཕྱེད་ཕྱིན་མཚམས་པཱ་ཙིས་བྱིས་པའི་ཀློག་དེབ་བཀླག་ཐུབ་པར་འདུག ངེད་
གཉིས་ར་སྐོར་ནང་བསྡད་དེ་མོས་ང་ལ་ཏ་ལཱ་དང་ཧྲ་ལཱ་གཉིས་ཀྱི་གཏམ་རྒྱུད་བཀླགས་པ་
ངས་དྲན་སོས་ཐུབ། ཀློག་འགྲོས་ཧ་ཅང་དལ། འོན་ཀྱང་ཀློག་སྟངས་ཡོངས་སུ་འགྲིག་འདུག
དེ་ནས་བཟུང་མོས་ང་ལ ‘དགེ་རྒན་སའོ་ལ་ཡཱ’ ཞེས་འབོད།” མཚམས་འདིར་ཐོན་དུས་
སའོ་ལ་ཡཱ་ཡང་བསྐྱར་བགད་དེ། “སྐབས་དེའི་རང་གི་བཟོ་ལྟ་ལ་བྱིས་པའི་ཞད་ཅིག་ཡོད་
པ་ངས་ཤེས་ཡོད། འོན་ཀྱང་པཱ་ཙི་རང་གིས་འཕྲིན་ཡིག་འབྲི་ཤེས་པ་མཐོང་བ་ནས་བཟུང་།
ངས་རང་གིས་དཔེ་ཆ་ཁྲིད་རྒྱུ་མ་གཏོགས་ལས་ཀ་གཞན་ཅི་ཡང་བསྒྲུབ་མི་འདོད་པ་རྟོགས་
བྱུང་། མོའི་རྐྱེན་གྱིས་ང་ལ་སྙེམ་པའི་བློ་ཡང་སྐྱེས་མྱོང་། རང་གིས་དོན་སྙིང་ཡོད་པའི་བྱ་
བ་ཞིག་བསྒྲུབས་སོང་སྙམ་མྱོང་། ཁྱོད་ཀྱིས་བལྟས་ན་འདི་ཅི་འདྲ་ཞིག་རེད།”
“ཏག་ཏག་དོན་སྙིང་དང་ལྡན།” ངས་དེ་ལྟར་རྫུན་ལབ། སེམས་སུ་རང་གིས་ཇི་ལྟར་
ཡི་གེར་རྨོངས་པའི་ཧཱ་སན་ལ་བརྙས་གཙེ་བྱས་ཚུལ་དང་། ཇི་ལྟར་ཁོས་མི་ཤེས་པའི་ཡིག་
འབྲུ་གྱོང་པོ་དེ་དག་སྤྱད་ཁོ་ལ་འཕྱ་སྨོད་བྱས་ཚུལ་དྲན།
“ ཨ་ཕས་ནམ་རྒྱུན་ང་ཁྲིམས་རིག་སློབ་གླིང་དུ་འགྲོ་བར་རེ་བ་བཅངས་ཡོད། ཨ་
མས་གསོ་རིག་སློབ་གླིང་འདམ་ག་བྱས་ན་ལེགས་ཚུལ་གྱི་བརྡ་སྟོན། འོན་ཀྱང་ང་རང་ཉིད་
དགེ་རྒན་ཞིག་བྱེད་པར་མོས། དེར་ལག་འབབ་དམའ་རུང་ཏག་ཏག་ང་རང་གིས་འདོད་
པའི་ལས་ཀ་ཡིན། མ་རེད་དམ།”
ངས་མོར “ངའི་ཨ་མ་ཡང་དགེ་རྒན་ཡིན” ཞེས་བཤད།
“དེ་ངས་ཤེས་ཡོད། ངའི་ཨ་མས་ང་ལ་བཤད་མྱོང་།” དེའི་འཕྲོར་སྐད་ཆ་དེར་རྐྱེན་།
བཅོས་ཏེ་མོའི་གདོང་པ་དམར་པོར་གྱུར། མོའི་དྲིས་ལན་དེའི་ནང་གསང་བའི་བརྡ་འཕྲིན་
ཅི་ཞིག་ཡོད་ཅེ་ན། མ་སྨད་གཉིས་ཀྱིས་ལྐོག་ནས “ཨ་མེར” གླེང་མྱོང་བ་དེ་རེད། ངས་ཅི་
ནུས་སྒོས་བསྲན་བཙུགས་ཏེ་རང་ལ་དགོད་ཁ་འཆོར་དུ་མ་བཅུག
“ངས་ཁྱོད་ལ་འདི་ཁྱེར་ཡོང་ཡོད” ཅེས་དོར་མའི་རྒྱབ་ཁུག་ལས་སྡེབ་བཟོ་བྱས་
ཟིན་པའི་དེབ་དེ་བཏོན་ནས་ངས། “ཁ་དན་ཚིག་ལ་གནས་པར་བྱས་པ་ཙམ་ཡིན” ཞེས།
རང་གིས་བྲིས་ཟིན་པའི་གཏམ་རྒྱུད་དེ་མོར་བསྟབས།
“འོ། རང་གིས་དེ་བརྗེད་མེད་དམ” ཞེས་དགའ་བཞིན་མོས “རང་ལ་ཐུགས་རྗེ་
ཆེ” ཟེར། མོའི་ངག་ལས་ཐེངས་དང་པོར “རང” ཞེས་ཐོན་ཞིང་། སྔོན་ཆད་ཀྱི་ཅུང་
ཞིག་ཆ་མེད་དུ་གཅོད་པའི “ཁྱེད” བསྐྱུར་སོང་བ་དེས་དོན་དམ་ག་རེ་མཚོན་གྱིན་ཡོད་
པ་ཉམས་སུ་མྱོང་ལོང་མ་བྱིན་པར། ངས་གློ་བུར་དུ་མོའི་འཛུམ་མདངས་ཡལ་ཞིང་གདོང་
པའི་དམར་ཆའང་དྭངས་ནས། ངའི་རྒྱབ་ལོགས་སུ་ཕུར་ཚུགས་སུ་ཅེར་འདུག་པ་མཐོང་།
ཁ་ཕྱིར་འཁོར་དུས། ང་ཏག་ཏག་དམག་དཔོན་ཐ་ཧོ་ལེ་དང་གདོང་པ་ཐོད་ཐུག་སྒོས་
ལངས་འདུག
“སྙིང་ཉེ་བའི་ཨ་མེར། གཏམ་རྒྱུད་འཆད་པའི་འདུན་པ་རྒྱ་ཆེན་མངའ་བའི་མི།
ཁྱོད་མཐོང་བས་ཞེ་དྲག་དགའ་པོ་བྱུང་།" འཛུམ་མདངས་བཏོད་དེ་ཁོས་དེ་ལྟར་ཟེར།
“དམག་དཔོན་ལགས། ཁྱེད་བདེ་མོ།” ངས་ལྐ་གེ་ལྐུགས་གེར་དེ་ལྟར་དྲིས།
ཁོ་ངའི་འཁྲིས་ནས་ཕར་ཕྱིན་སོང་། ཚོང་རྫས་གཤོམ་སའི་རས་སྟན་གྱི་འཁྲིས་སུ་རྐང་
པ་སྤོས་བསྡད་དེ། “དེ་རིང་གནམ་གཤིས་ཧ་ཅང་ཡག་པོ་རེད། ཨེ་རེད” ཅེས་མཐེ་བོང་
སྟོད་འགག་གི་གློ་ཁུག་ཏུ་བཅུག་ཅིང་ལག་པ་ཡ་གཅིག་སའོ་ལ་ཡཱའི་ཕྱོགས་སུ་བསྲིངས།
མོས་ངའི་དེབ་དེ་ཁོར་སྤྲད་སོང་།
“ཁོ་ཚོས་གཟའ་འཁོར་ཧྲིལ་པོར་ཆར་བ་འབབ་རྒྱུ་རེད་ཟེར། ཡིད་རྟོན་དཀའ་བ་
མིན་ནམ། ཨེ་རེད” ཅེས་ཁོས་དེབ་དྲིལ་དེ་སྙིགས་རྫེའུ་ནང་གཡུགས་སོང་། དེ་ནས་ཁ་
ཚུར་འཁོར་ཏེ་ལག་པ་ཡང་མོར་ངའི་ཕྲག་སྟེང་དུ་བཞག་བྱུང་། དེ་ལྟར་རང་དབང་མེད་
པར་ང་ཁོ་དང་གཤིབ་ནས་གོམ་པ་འགའ་ཕར་ལ་འགྲོ་དགོས་བྱུང་།
“ཁྱོད་ཀྱིས་ཤེས་ཡོད་པ་དེ་རེད། ངའི་ཞི་ལུ། ཁྱོད་ནི་མིའི་བློར་འབབ་པ་ཞིག་འདུག
ཁྱོད་ནི་བསླབ་པ་ཡོད་པའི་བྱིས་པ་ཡ་རབས་ཤིག་རེད། ངས་དངོས་འབྲེལ་དེ་ལྟར་བསམས་
ཏེ་ཡོད། འོན་ཀྱང་…………” ཁོས་དངན་པ་ཞིག་འཐེན། ཡང་ལག་པ་གཡུག་ཙམ་གནང་སྟེ།
……………ལར་བསླབ་པ་ཡོད་པའི་བུ་ལའང་། ལན་རེར་གསལ་འདེབས་རེ་བྱ་དགོས་ཡོད།
དེར་བརྟེན། ཁྱོད་ལ་གསལ་འདེབས་རྒྱག་པའི་ཁག་ཁུར་ང་ལའང་ཡོད། ཁྱོད་རྙིང་ཆས་
ཁྲོམ་རའི་ཁ་བརྒྱ་མིག་སྟོང་གི་མདུན་སར་ཡོད་པ་རེད།” ཁོས་བཤད་མཚམས་བཞག་སྟེ།
དགའ་སྡུག་མི་མངོན་པའི་མིག་གི་རྒྱལ་མོས་ངའི་མིག་ཟུང་ནང་ཧུར་རེར་བལྟས་བསྡད་
དེ། “ཁྱོད་ཀྱིས་ཤེས་གསལ་རེད། འདིར་ཡོད་པ་ཀུན་གཏམ་རྒྱུད་ལབ་རྒྱུར་འཇོན” ཞེས་
ཐགས་བཟང་ཚེམས་དཀར་ཕྲེང་བསྟར་གཉིས་འཛུམ་མདངས་ལས་ཕྱིར་མངོན་ཏེ་ཅུང་
ཞིག་བསྡད། མཐར་ཁོས “ཁྱོད་ཀྱི་ཨ་ཕར་ངས་ཁམས་འདྲི་ཞུས་སོང་ཞེས་བཤད་རོགས།
སྙིང་ཉེ་བའི་ཨ་མེར” ཞེས་ལག་པ་ངའི་རྒྱབ་ནས་མར་ཕབ་སྟེ་སྔར་ལྟར་འཛུམ་སྟེ་བསྡད།
“ག་རེ་བྱས་སོང་།” ལྕམ་བགྲེས་པོ་ཞིག་གིས་རྩེད་སྤྱད་ཤིང་རྟེའུ་ཞིག་ཉོས་པའི་
དངུལ་ཚུར་ལེན་ཞོར་ཨ་ཕས་ང་ལ་དེ་ལྟར་དྲིས་བྱུང་།
“ཅི་ཡང་བྱས་མ་སོང” ཞེས་ང་བརྙན་འཕྲིན་འཕྲུལ་ཆས་རྙིང་བ་དེའི་སྒང་དུ་
བསྡད། འོན་ཀྱང་དེའི་འཕྲོར་ཁོ་ལ་དེ་དོན་ཁ་ཚང་བཤད།
“ཨེ —ཨ་མེར། ཁྱོད་འདི་ད………” ཞེས་ཨ་ཕར་འུ་ཐུག་འདྲའི་རྣམ་འགྱུར་
ཞིག་བྱུང་།
དེའི་འཕྲོ་ཡི་གཟའ་འཁོར་དེ་ཚར་ལ་ཉེ་དུས་ཨ་ཕར་ཆམ་པ་བརྒྱབ། དེར་བརྟེན་མི་
སྐྱིད་པའི་དོན་བྱ་དེས་ང་ལ་ཡུན་རིང་མནར་གཅོད་བྱེད་མ་ཐུབ།
ཨ་ཕའི་ཆམ་ནད་དེ་ནི་དང་ཐོག་གློ་ལུ་རྒྱག་པ་དང་སྣབས་ཆུ་འཛག་པ་ཙམ་རེད།
རིང་པོ་མ་ལོན་པར་སྣབས་ཆུ་འཛག་པ་དེ་ཡོངས་སུ་དྲག་སྐྱེད་བྱུང་། འོན་ཀྱང་གློ་ལུ་
རྒྱག་རྒྱུ་ད་དུང་ཇེ་དགར་མ་ཕྱིན། ལན་རེར་ཁོས་ལག་ཕྱིས་སྟེང་གློ་ལུ་བརྒྱབ་རྗེས་ལག་
ཕྱིས་བརླ་ཁུག་ནང་སྦས་འགྲོ། ངས་ཡང་ནས་ཡང་དུ་ནད་བརྟག་ལ་ཕེབས་རོགས་ཞུས་
ཀྱང་། ཁོས་ལག་པ་གཡུག་གིན་ཕར་སོང་ཟེར། ཨ་ཕ་སྔོན་ཆད་ནས་སྨན་ཁང་དང་སྨན་པ་
ལ་སུན་པོ་ཡོད། ད་ཕན་སྨན་ཁང་ནང་ཐེངས་གཅིག་ལ་མ་གཏོགས་སོང་མྱོང་མེད། དེ་ནི་
རྒྱ་གར་ནས་འདར་ནད་ཐེབས་པའི་སྐབས་དེ་རེད།
དེའི་ཕྱིས་གཟའ་འཁོར་གཉིས་འདས་མཚམས། ཁོས་ཁྲག་ཁུ་འདྲེས་པའི་ལུད་པ་ཞིག་
ཆབ་རྫེའུ་ནང་འཕངས་ཡོད་པ་ངས་སྟེས་དབང་ནས་མཐོང་།
ངས “འདི་ལྟར་ག་ཙམ་འགོར་སོང” ཞེས་དྲིས་པར་ཁོས “ནུབ་འཚལ་ཅི་ཞིག་བཟོ་
རྩིས་ཡིན” ཟེར།
“ངས་ཁྱོད་ཁྲིད་ནས་སྨན་ཁང་དུ་འགྲོ་རྒྱུ་ཡིན།
ད་ལྟ་ཨ་ཕས་རླངས་སྣུམ་ས་ཚིགས་དེའི་སྤྱི་གཉེར་གྱི་འགན་ཁུར་རུང་། སྦྱིན་བདག་
དེས་ཁོར་སྨན་བཅོས་བདེ་སྲུང་མཁོ་འདོན་མ་བྱས། ཨ་ཕས་དོན་དེ་སྣང་མེད་དུ་བཞག་སྟེ་
རང་གི་རེ་བ་མཐར་སྐྱེལ་བྱས་མི་འདུག དེར་ངས་ཁོ་ཁྲིད་དེ་སན་ཧི་སེ་རྫོང་བཙུགས་སྨན་
ཁང་དུ་ཕྱིན། གདོང་པར་སྔོ་ཚལ་གྱི་མདངས་ཕྱུང་ཞིང་མིག་གཉིས་སྐྲངས་སྦེབ་ཏུ་སོང་
བའི་སྨན་པ་ཞིག་གིས་ངེད་གཉིས་ལ་སྣེ་ལེན་བྱས། ཁོ་རང་གི་ངོ་སྤྲོད་ལྟར་ཁོ་ནི་ལོ་གཉིས་
ཕྱིན་ཡོད་པའི་སྨན་ཁང་གི་ལས་སྡོད་སྨན་པ་དཀའ་བཅུ་པ་ཞིག་རེད། “ཕར་བལྟས་ན་ཁོ་
ཁྱོད་ལས་ལོ་ན་གཞོན་རུང་ང་བས་ན་ཚབས་ཆེ་བར་འདུག” ཨ་ཕས་ལྡབ་ལྡིབ་ངང་དེ་
ལྟར་ཟེར། སྨན་པ་དཀའ་བཅུ་པ་དེས་ངེད་གཉིས་ཁེར་ཐོག་ཏུ་འཕྲོ་འོད་ཀྱི་བྲང་གཞུང་
རྭ་ཤེལ་དཔར་འདེབས་བྱེད་དུ་མངགས། ནད་གཡོག་མས་ངེད་གཉིས་ནང་དུ་འབོད་དུས་
སྨན་པ་དཀའ་བཅུ་པ་དེས་རེའུ་མིག་ཅིག་སྐོང་བཞིན་འདུག
“རེའུ་མིག་འདི་སྣེ་ལེན་མདུན་སྟེགས་སུ་སྤྲོད” ཅེས་ཁོས་ཚབ་ཚུབ་ངང་ཡི་གེ་བྲིས།
ངས “དེ་ནི་ཅི་ཞིག་རེད” ཅེས་དྲིས།
“ཚན་ཁག་གཞན་དུ་སྤོར་བའི་འཛིན་དཔང་རེད།” ཁོས་མུ་མཐུད་དུ་ཡི་གེ་བྲིས་
ཤིང་འབྲི།
“དེས་ཅི་ཞིག་བྱ་དགོས།”
“གློ་ནད་ཚན་ཁག་ལ་སྤྲོད།”
“དེ་ནི་ཅི་ཞིག་རེད།”
ཁོས་ང་ལ་མིག་འདྲེད་ཅིག་བརྒྱབ། གདོང་ཁུག་གི་མེ་ཤེལ་ཡར་འདེད་ཙམ་བྱས། ཡང་
མུ་མཐུད་དུ་བྲིས་བྱུང་། “ཁོའི་གློ་བའི་གཡས་ཧྲལ་ན་ནག་ཐིག་ཅིག་འདུག ངས་བསྐྱར་
ཞིབ་ཅིག་བྱེད་དུ་འཇུག་བསམས།”
“ནག་ཐིག་ཟེར་རམ།” ངའི་ངག་ནས་དེ་ལྟར་ཐལ། ངའི་ཚོར་སྣང་ལ་ཁང་པ་གློ་
བུར་ཇེ་དོག་ཏུ་བུད་སོང་།
“འབྲས་སྐྲན་ཨེ་རེད།” ཨ་ཕས་ཅི་མི་སྙམ་པའི་ངང་ཚིག་གཅིག་བསྣན།
སྨན་པས། “ཡིན་ཡང་སྲིད། གང་ལྟར་དོགས་གཞི་ཆེ” ཟེར།
ངས “ཉིད་ནས་ངེད་གཉིས་ལ་དེའི་དོན་ཞིབ་ཙམ་གསུང་རོགས” ཞེས་སྨྲས།
“ཐབས་གཞན་མ་མཆིས། ཐོག་མརCATབཤར་ཕབ་བྱ་དགོས། དེ་ནས་གློ་བའི་
སྨན་པ་ཡོད་སར་སོང” ཞེས་ཁོས་ནད་བརྟག་ཚན་ཁག་བརྗེ་བའི་འཛིན་དཔང་ང་ལ་སྤྲད་
དེ། “ཁྱོད་ཀྱི་ཨ་ཕ་ཐ་མག་ལ་ལོབས་ཡོད་ཅེས་ཁྱོད་ཀྱིས་ལབ་སོང་། ཨེ་རེད” ཟེར།
“རེད་ལགས།”
ཁོས་མགོ་བོ་ལྡེམ་ཙམ་བྱས། ཡང་ང་ལ་ལྟ་ཙམ། ཨ་ཕ་ལ་ལྟ་ཙམ་བྱས། དེ་ནས་སླར་
ཡང་མིག་མདངས་བསྡུས་ཏེ། “གཟའ་འཁོར་གཉིས་ཀྱི་ནང་ཚུན་དུ། ཁོ་ཚོས་ཁྱོད་ལ་ཁ་
པར་བཏང་ཡོང” ཟེར།
ངས་ཁོ་ལ་གཏིང་འདྲི་ཞིག་བྱེད་འདོད་པ་ནི། “དོགས་གཞི་ཆེ” ཞེས་པའི་ཐ་སྙད་
འདི་འཁུར་ཏེ་ངས་གཟའ་འཁོར་གཉིས་ཇི་ལྟར་འཁྱོལ་དགོས་སམ། དེའི་རིང་ངའི་མིད་
པར་ཟས་འགྲོའམ། ང་ལ་ད་རུང་བྱ་བ་དང་སློབ་སྦྱོང་གི་འདུན་པ་ཡོད་དམ། ཁོས་བརྡ་ཆད་
སྐམ་པོ་རྡོག་གཅིག་གིས་ང་འདི་ལྟར་ཕྱིར་ཁྱིམ་དུ་འདེད་རྐྱང་བྱས་ན་འགྲིག་གམ།
ངའི་རེའུ་མིག་དེ་ཚུར་བླངས་ནས་ཚན་ཁག་གཞན་པ་དེར་སྤྲད། དགོང་མོ་དེར། ཨ་
ཕ་གཉིད་དུ་ཡུར་རྗེས་ངས་བལ་ཕྱར་ཞིག་བལྟབས་ཏེ་ཕྱག་གདན་དུ་བཏིང་ཞིང་། ཐོད་པ་
ས་ལ་བཙུགས་ཏེ། བློ་ངོར་དེ་འདྲའི་གསལ་བོར་མི་འཁོར་བའི《ཁུ་རན་གསུང་རབ》
ཁ་པུར་ནས་རྨོ་ལཱས་ང་ཚོར་བློར་སྐྱོར་དུ་བཅུག་པའི་ཆོས་ཡིག་ལྷ་མཆོག་ཨན་ལཱས་
ཐུགས་རྗེས་གཟིགས་ཞེས་གསོལ་འདེབས་བྱས། ལར་རང་གིས་ཨན་ལཱ་ཟེར་བ་ཞིག་ཡོད་
མིན་མི་ཤེས་རུང་ཐབས་ཅི། སྐབས་དེར་ང་རྨོ་ལཱ་དེར་ཡིད་སྨོན་གཏིང་ནས་ཤོར། ཁོའི་ཐེ་
ཚོམ་མེད་པའི་དད་པ་དང་གཏན་ཚིགས་ལ་ཡིད་སྨོན་གཏིང་ནས་ཤོར།
གཟའ་འཁོར་གཉིས་འགོར་སོང་རུང་སྨན་ཁང་དེའི་ཁ་པར་ད་རུང་མ་འབྱོར། ཕར་
ལ་ཁ་པར་གཏོང་དུས་ཁོ་ཚོས་ང་ལ་ཚན་ཁག་བརྗེ་བའི་འཛིན་དཔང་དེ་རྙེད་སོན་མ་
བྱུང་། དོན་དམ་ཁྱོད་ཀྱིས་དེ་ཡར་ལ་སྤྲད་དམ་མ་སྤྲད་ཅེས་ལྡོག་འདྲི་བྱས། དེའི་འཕྲོར་
ཡང་གཟའ་འཁོར་གསུམ་ལ་སྒུགས་དང་ཁ་པར་བཏང་ཡོང་ཟེར། དེར་ང་ཁོང་ཁྲོ་རྦད་དེ་
ལངས་ནས་ཧབ་གཤགས་ཡང་ཡང་བརྒྱབ་འཕྲོར། གཟའ་འཁོར་གསུམ་དེ་གཟའ་འཁོར་
གཅིག་ཏུ་བསྒྱུར་ནསCATབཟོ་རྒྱུ་དང་གཟའ་འཁོར་གཉིས་ཀྱི་ནང་སྨན་པར་བསྟེན་རྒྱུ་
གཏན་ཁེལ་བྱས།
གློ་ནད་ཚན་ཁག་གི་སྨན་པ་དེའི་མིང་ལ་ཧྲི་ནེ་ཏི་རུ་འབོད། དང་ཐོག་ཡོད་ཚད་གོ་
རིམ་ལྟར་བདེ་བླག་ངང་བྱུང་། མཚམས་ཤིག་ཨ་ཕས་ཁྱོད་ག་ནས་ཡིན་ཞེས་དྲིས་པར་སྨན་
པས་ཨུ་རུ་སུ་ནས་ཡིན་ཟེར། དེ་མ་ཐག་ཨ་ཕའི་ཁོ་དགྲ་རུ་བཅད་དེ་གདོང་གཤིས་རྦད་དེ་
འགྱུར་སོང་།
ངས་ཨ་ཕ་ཚུར་རང་གི་འཁྲིས་སུ་འཐེན་ཞོར “སྨན་པ་ལགས། བཟོད་གསོལ་གནང་
རོགས” ཞེས་དགོངས་དག་ཞུས། སྨན་པ་ཧྲི་ནེ་ཏི་འཛུམ་གྱིན་ཡར་ལངས། ལག་ཏུ་ད་རུང་
ཉན་བརྟག་ཡོ་ཆས་བཟུང་སྟེ་འདུག
“ཨ་ཕ་ལགས། ངས་ནད་བརྟག་སྒུག་ཁང་ནས་སྨན་པ་ཧྲི་ནེ་ཏིའི་ལོ་རྒྱུས་མདོར་
བསྡུས་ལ་བལྟས་པ་ཡིན། ཁོང་གི་སྐྱེ་ཡུལ་ནི་རྨི་ཧྲེ་ཀེན་རེད། རྨི་ཤེ་ཀེན་རེད། འུ་གཉིས་ལ་
བལྟས་ནའང་ཁོ་ཨ་རི་པ་དག་མ་རེད།”
“ངས་ཁོ་ས་ཆ་གང་ནས་སྐྱེས་པར་ཁ་ཡ་མི་བྱེད། ཡིན་ངོ་ན་ཁོ་ཨུ་རུ་སུའི་མི་རེད།”
མི་གཙང་བའི་ཡིག་འབྲུ་ཞིག་ངག་སྒོར་འབྱིན་པ་ཇི་བཞིན། ཁ་ངོ་ཡང་ཡོ་ཞིང་འཆུས་པར་
གྱུར་ཏེ་ཨ་ཕས། “ཁོའི་ཕ་མ་ཨུ་རུ་སུ་པ་རེད། ཁོའི་སྤོ་བོ་ཨུ་རུ་སུ་པ་རེད། ངས་ཤི་ཡུལ་ན་
ཡོད་པའི་ཁྱོད་ཀྱི་ཨ་མའི་སྔུན་ནས་མནའ་བོར་ཆོག ཁོ་ད་དུང་ང་ལ་ཏོག་ཙམ་ཐུག་རྒྱུ་ཡོད་
དུས། ངས་ཁོའི་མགྲིན་པ་མི་གཅད་རི” ཟེར།
“ཨ་ཕ་ལགས། ཧྲི་ནེ་ཏིའི་ཕ་མ་གཉིས་ཀ་ཨུ་རུ་སུ་ནས་ཨ་རི་ལ་ཉེན་བྱོལ་དུ་བྲོས་
ཡོང་བ་རེད། ཁྱོད་ཀྱིས་དེ་མ་ཤེས་པ་རེད། ཁོ་ཚོ་ཉེན་བྱོལ་པ་རེད། འུ་གཉིས་དང་གཅིག་
པ་རེད།”
འོན་ཀྱང་ཨ་ཕས་དེར་གཏན་ནས་མི་ཉན། དོན་ལ་སྐབས་དེའི་ཨ་ཕར་མཚོན་ན་
ཆུང་མ་བཞིན་སེམས་པ་འཁྲི་ས་ལ་མེས་རྒྱལ་ཨ་ཧྥུ་ཧན་མ་གཏོགས་ཅི་ཡང་ཡོད་པ་མ་
རེད། ངས་དེར་མ་བལྟས་པར་ཅུང་ཙམ་མིན་ན་ཁོའི་སེམས་ལ་གནོད་པའི་སྐད་ཆ་བཤད་
སོང་། དངན་པ་ཞིག་འཐེན་ཏེ་སྨན་པ་ཧྲི་ནེ་ཏིའི་ཕྱོགས་སུ་འཁོར་ནས་ངས། “ཐུགས་རྒྱལ་
མ་བཞེངས། སྨན་པ་ལགས། ཁྱོན་ནས་ཐབས་མི་འདུག” ཅེས་དགོངས་དག་ཞུས།
གློ་ནད་ཚན་ཁག་གི་སྨན་པ་གཉིས་པ་དེའི་མིང་ལ་ཨ་རྨན་ནེ་རུ་འབོད། དབྱི་ལང་པ་
ཞིག་རེད། དེ་ལ་སྟོན་རྒྱུར་ཨ་ཕ་ཡིད་འཐད་བྱུང་། སྨན་པ་དེའི་སྐད་ངག་འཇམ་ལ་ནེམ།
ཁ་སྤུ་འཆུས་པོ་ཆུང་ངུ་ཞིག་བཞག་ཅིང་མགོ་བོ་དུང་ལྟར་དཀར། ཁོསCATབཤར་ཕབ་ལ་
བལྟས་པ་ཡིན་ཟེར། ད་ཆ་བསྒྲུབ་དགོས་པ་ནི། གློ་བའི་ཡན་ལག་སྦུ་གུའི་མེ་ཤེལ་བརྟག་
ཐབས་ཟེར་བའི་གོ་རིམ་དེ་ལས་གློ་བ་སྟི་ག་ཞིག་བླངས་ཏེ་གསོ་རིག་དབྱེ་ཞིབ་བྱ་དགོས་
ཟེར། བརྟག་དཔྱད་འདི་ཁོས་གཟའ་འཁོར་རྗེས་མར་བཀོད་སྒྲིག་བྱས་སོང་། ངས་ཨ་ཕ་
བསྐྱོར་ཏེ་ནད་བརྟག་ཁང་ནས་ཕྱིར་འབུད་ཞོར་སྨན་པར་ཐུགས་རྗེ་ཆེ་ཞུས། ངའི་སེམས་སུ་
ད་རེས་ངས “གློ་བ་སྟི་ག” ཞེས་པའི་ཐ་སྙད་འདི་འཁུར་ཏེ་གཟའ་འཁོར་ཧྲིལ་པོ་གཅིག་
འཁྱོལ་དགོས་པ་རེད་ཨང་སྙམ། ཐ་སྙད་འདི “དོགས་གཞི་ཆེ” ཞེས་པ་དེ་ལས་ཀྱང་བཀྲ་
མི་ཤིས་པ་ཞིག་ཏུ་སྣང་། ད་ལྟ་སའོ་ལ་ཡཱ་ངའི་འཁྲིས་ན་ཡོད་ན་ཅི་མ་རུང་།
གདོན་འདྲེ་ཇི་བཞིན། འབྲས་སྐྲན་ལ་མིང་ཅི་རིགས་ཡོད་པ་རེད། ཨ་ཕར་ཕོག་པ་
དེར “ཡུག་པོའི་ཕྲ་ཕུང་གི་ཚབས་ཆེའི་སྐྲན་ནད” དུ་འབོད། མ་ཟད་འཕྲོས་ཚར་ཏེ་
གཤག་བཅོས་བྱ་ཐབས་མི་འདུག ཨ་ཕས་ཁོའི་ནད་གཞི་ཅི་འདྲ་རེད་ཅེས་དྲིས་པར་སྨན་
པས་མ་མགལ་སོ་ཡིས་ཅུང་ཟད་བསྡམས་བསྡད་རྗེས “ཚབས་ཆེ” ཟེར་བའི་ཚིག་འདི་
བཀོལ་སོང་། “སྨོས་མ་དགོས་ཏེ། རྫས་འགྱུར་གྱི་བཅོས་ཐབས་སྤྱད་ཆོག འོན་ཀྱང་དེ་ནི་
རྩ་བ་བསྐྱུར་ནས་ཡན་ལག་ལ་འཇུ་ཚུལ་རེད།” སྨན་པས་དེ་ལྟར་དྲང་མོར་བཤད།
ཨ་ཕས “དེའི་ནང་དོན་ཅི་ཞིག་རེད” ཟེར།
ཨ་རྨན་ནེས་དངན་པ་ཞིག་འབྱིན་ཏེ། “དེ་ནི་ནད་ཀྱི་མཇུག་འབྲས་འགོག་ཐབས་
མེད་རུང་། གསོན་ཡུན་ཅུང་ཞིག་ཇེ་རིང་དུ་བསྲིང་ཆོག་ཅེས་པ་དེ་རེད” ཟེར།
ཨ་ཕས། “ལན་འདི་ཧ་ཅང་ཁ་གསལ་བོ་རེད། སྨན་པ་ཨ་རྨན་ནེ། ཁྱོད་ལ་ཐུགས་རྗེ་
ཆེ། འོན་ཀྱང་ཉིད་ནས་ངའི་ལུས་སྟེང་ལ་རྫས་འགྱུར་བཅོས་ཐབས་མ་སྤྱད་རོགས” ཞེས་
འཁུར་ཐེངས་ལྗིད་མོ་ཞིག་ས་ལ་འབོག་སོང་བའི་སྣང་བ་ཐོན། དེ་ནི་སྔོན་ཆད་ལྕམ་ཏུའུ་
པེན་སིའི་སྒྲོམ་སྟེགས་སྒང་དུ་མུག་སྐྱོབ་ཀྱི་ཟ་བྱང་སྤམ་པོ་དེ་བསྐྱུར་སོང་བའི་རྣམ་པ་དང་
གཉིས་སུ་མ་མཆིས།
“འོན་ཀྱང་། ཨ་ཕ……… ”
“གཞན་པའི་ཁ་སྔུན་ངོ་སྔུན་ནས་ང་ལ་ཚིག་ལན་མ་རྫོག ཨ་མེར། འདི་ནམ་ཡང་
ཡིད་ལ་ཟུངས། ཁྱོད་ཀྱིས་རང་ཉིད་སུ་ཡིན་སྙམ་གྱིན་ཡོད།”
དམག་དཔོན་ཐ་ཧོ་ལེས་རྙིང་ཆས་ཁྲོམ་ར་ནས་གླེང་བའི་ཆར་ཆུ་དེ། གཟའ་འཁོར་
འགས་འཕྱི་པོ་ཆགས་སོང་རུང་། ཨ་ཕ་ངེད་གཉིས་སྨན་པ་ཨ་རྨན་ནེའི་ནད་བརྟག་ཁང་
ལས་ཕྱིར་ཐོན་དུས་གཞི་ནས་ཤག་ཤག་འབབ་ཀྱིན་འདུག རླངས་འཁོར་དག་གིས་ས་ངོས་
ཀྱི་ཀོ་མོག་ལས་རྐང་ཐང་བགྲོད་ལམ་སྟེང་ཆུ་ཚུབ་བྱེད་ཀྱིན་འགྲོ། ཨ་ཕས་ཐ་མག་རྐང་
ཐུར་ཞིག་ལ་མེ་བགོས། དོན་ལ་ངེད་གཉིས་ཁྱིམ་དུ་ལོག་པའི་ལམ་ཧྲིལ་པོར་ཨ་ཕས་རླངས་
འཁོར་ནང་ནས་མཚམས་འཇོག་མེད་པར་ཐ་མག་འཐེན་གྱིན་ཡོང་།
ཨ་ཕས་ཁེར་ཐོག་གི་སྒོ་མོ་ཆེའི་ཟྭ་ཁུང་དུ་ལྡེ་མིག་འཛུག་གིན་པའི་སྐབས་དེར་ངས།
“ཨ་ཕ། ངའི་རེ་བ་ལྟར་ན་ཁྱོད་ཀྱིས་རྫས་འགྱུར་བཅོས་ཐབས་ལ་བསམ་མནོ་ཞིག་བཏང་
ན་ཅི་འདྲ་རེད” ཅེས་དྲིས།
ཨ་ཕས་ལྡེ་མིག་ཕྱིར་ཁུག་མར་བཅུག་སྟེ། ང་ཆར་ཆུའི་ནང་ནས་ཐོག་ཁང་གི་ཆར་
ཁེབས་རྙིང་རལ་དེའི་གཤམ་དུ་དྲུད་སོང་ནས། ཐ་མག་བཟུང་བའི་ལག་པ་དེས་ངའི་བྲང་
ཁར་གཙག་གིན། “ཁ་རོག་སྡོད། ངས་བློ་ཐག་བཅད་ཟིན” ཞེས་ངར་སྐད་བརྒྱབ་བྱུང་།
“འོ་ན་ངས…………ཨ་ཕ། ངས་ཅི་ཞིག་བྱ་དགོས་སམ” ཞེས་ངའི་མིག་ཆུ་རགས་ལས་
ཤོར་བ་བཞིན་ཤ་ར་ར་བཞུར།
ཞེ་མེར་བའི་རྣམ་འགྱུར་ཞིག་ཁོའི་ཆར་ཆུས་བརླན་པའི་གདོང་པ་ནས་གཡེང་སྟེ་
སོང་། ང་ཆུང་དུས་སུ། འདྲེད་བརྡབས་ཤོར་བའམ་པུས་མགོ་བསྣད་དེ་ངུ་ཅོ་རྒྱག་དུས་ཀྱང་
ཁོས་ང་ལ་འདི་འདྲའི་གདོང་མདོག་བསྟན་ཡོང་། དེ་དུས་ཀྱང་ངས་ངུ་ཅོ་བརྒྱབ་སྟེ་ཁོར་
སུན་པོ་བཟོས་པ་རེད་ལ་དེ་རིང་ཡང་ངས་ངུ་ཅོ་བརྒྱབ་པས་ཁོ་མ་རངས་པ་རེད། “ཁྱོད་ཕོ་
ལོ་ཉེར་གཉིས་རེད། ཨ་མེར། ནར་སོན་པ་མ་རེད་དམ། ཁྱོད……” ཁོས་ཁ་གདངས། ཡང་
ཕྱིར་བཙུམས། ཡང་བསྐྱར་མནོ་བསམ་བཏང་། ཆར་ཆུས་ངེད་གཉིས་ཀའི་མགོ་ཐོག་གི་
གཡོར་རས་ཀྱི་ཆར་ཁེབས་ཤག་ཤག་རྡུང་། “ཁྱོད་དོན་དམ་དཀའ་ངལ་ཅི་ཞིག་ལ་འཕྲད་
སྲིད། ཁྱོད་ཀྱིས་ཤོད་དང་། ལོ་འདི་དག་གི་རིང་ངས་ཁྱོད་ལ་བསླབ་པར་འདོད་པ་ནི། ཏག་
ཏག་ཁྱོད་ཀྱིས་ནམ་ཡང་དྲི་བ་འདི་འདྲ་མ་འདོན་ཞེས་པ་དེ་ཡིན།”
ཨ་ཕས་སྒོ་ཕྱེ་རྗེས་ཁ་ཕྱིར་འཁོར་ཏེ་ང་ལ་གདོང་པ་ཕྱོགས་ནས། “ད་རུང་ཁྱོད་ཀྱིས་
ཡིད་ལ་འཛིན་རྒྱུ་ཞིག་ལ། དོན་བྱ་འདི་གཞན་ལ་ཤེས་སུ་མ་འཇུག གོ་བྱུང་ངམ། སུ་ལའང་
ཤེས་སུ་མ་འཇུག ང་ལ་གཞན་པའི་སྙིང་རྗེ་མི་དགོས” ཞེས་བཤད་དེ་རྒྱབ་གཟུགས་མུན་
པ་རབ་རིབ་ཀྱི་ཚོམས་ཆེན་དུ་ཡལ་སོང་། ཉིན་དེའི་ལྷག་འཕྲོའི་དུས་ཚོད་ནང་། ཁོས་
བརྙན་འཕྲིན་འཕྲུལ་ཆས་ཀྱི་སྔུན་ནས་ཐ་མག་གཅིག་སྣེར་གཉིས་མཐུད་དེ་འཐེན་གྱིན་
བསྡད། ཁོས་དོན་བྱ་ཅི་ཞིག་གམ་ཡང་ན་མི་སུ་ཞིག་ལ་སྣང་ཆུང་བྱེད་ཀྱིན་པ་ངས་ཤེས་
ཐབས་བྲལ། ང་ཡིན་ནམ། སྨན་པ་ཨ་རྨན་ནེ་ཡིན་ནམ། ཡང་ན་ཁོས་གཏན་ནས་ཡིད་མི་
རྟོན་པའི་ཨན་ལཱ་ཡིན་ནམ།
བར་སྐབས་ཤིག་རིང་། འབྲས་སྐྲན་མགོ་ལ་བབས་རུང་ཨ་ཕ་རྙིང་ཆས་ཁྲོམ་རར་འགྲོ་
རྒྱུར་བར་ཆད་བཟོ་མ་ཐུབ།
རེས་གཟའ་སྤེན་པར་ཨ་ཕས་ཁ་ལོ་པ་དང་ང་སྣེ་ཤན་པ་བྱས་
ཏེ། ངེད་གཉིས་ཀྱིས་སྔར་མུས་བཞིན་སྡེབ་ཚོང་ཁང་དུ་བཀོལ་སྤྱོད་བྱས་ཡོད་པའི་ཕྱོགས་
མཚམས་སོ་སོའི་རླངས་འཁོར་འཇུག་ཁང་ས་ཚུགས་གང་ན་ཡོད་པར་རྩད་གཅོད་བྱས་པ་
ཡིན། དེའི་འཕྲོར་སྔར་མུས་ཇི་ལྟར་རེས་གཟའ་ཉི་མར་ཐང་ཚོང་བཤམས་པ་ཡིན། དེ་རུ་
ཟངས་མའི་གློག་བཞུ། དབྱུག་གྲུག་གི་ལག་ཤུབས། འཐེན་ཟྭ་ཆག་ཟིན་པའི་ཁངས་ཤུད་ཀོ་
ལྭ་སོགས་ཚོང་རྫས་གསར་བའི་རིགས་ཡོད། སྔོན་མ་ནང་བཞིན་ཨ་ཕས་གནའ་བོའི་རྒྱལ་
ཁམས་དེ་ནས་བཟུང་ཕན་ཚུན་ངོ་ཤེས་ཏེ་ཡོད་པའི་མི་རྣམས་དང་ཁམས་འདྲི་གནང་ལ།
ངས་ནི་སྒོར་གཅིག་གཉིས་ཤིག་གི་ཕྱིར་དུའང་ཚོང་རྫས་ཅི་རིགས་ཉོ་མཁན་རྣམས་དང་ཁ་
ཚེགས་ཆེ་བའི་ཚོང་གཏམ་བརྒྱབ་པ་ཡིན། ཕར་བལྟས་ན་དེ་ལྟར་ཡོད་ཚད་རྒྱུན་ལྡན་ལྟར་
གནས། ང་དྭ་ཕྲུག་ཏུ་ལུས་དགོས་པའི་དུས་ཚོད་དེ་ཡང་། ངེད་གཉིས་ཀྱིས་ཉི་མ་རེ་རེར་ཐང་
ཚོང་བསྡུ་བའི་གྲངས་ཀ་དང་བསྟུན་ནས་ཉེ་སར་བཏུད་ཀྱིན་པ་ཞིག་མིན་པ་ལྟར་དུ་སྣང་།
འཆམ་འཆམ་དུ་འགྲོ་བ་ལྟར། དམག་དཔོན་ཐ་ཧོ་ལེ་དང་ཁོང་གི་ལྕམ་མོ་གཉིས་
ལན་རེར་ངེད་གཉིས་ཡོད་སར་སླེབས་ཡོང་། དམག་དཔོན་ལ་སྔར་མུས་བཞིན་ཕྱི་
འབྲེལ་བློན་ཆེན་ཞིག་གི་ཉམས་འགྱུར་རྫོགས་ཏེ་ཡོད། གདོང་ལ་འཛུམ་ཕྲན་དང་བཅས་
ཁམས་འདྲི་གནང་ཞོར་ཁོས་ང་ལ་ལག་པ་གཉིས་ཀས་ལག་འཇུ་གཏོང་། འོན་ཀྱང་ཐ་
ཧོ་ལེ་ལྕམ་མོའི་རྣམ་འགྱུར་ཅུང་ཞིག་འཁྱག་སྟེ་ཡོད། མོས་དམག་དཔོན་གྱིས་མཉམ་མ་
བཞག་པའི་གླགས་ནས་མགོ་བོ་སྨད་དེ་ང་ལ་ལྐོག་འཛུམ་སྟོན་གྱིན་བཟོད་གསོལ་གྱི་
མིག་བརྡ་འཕེན་པར་བྱེད།
ངས་དྲན་སོས་ཐུབ་པ་ནི། ལོ་དང་ཟླ་བ་དེ་དག་གི་ནང་དུ “ཐེངས་དང་པོ” མང་དག་
ཅིག་བྱུང་སོང་། ངས་ཐེངས་དང་པོར་ཨ་ཕས་ཁྲུས་ཁང་ནང་འཁུན་བུ་འདོན་གྱིན་པ་ཐོས།
ཐེངས་དང་པོར་ཁོའི་སྔས་འབོལ་སྟེང་ན་ཁྲག་ཤུལ་ཡོད་པ་མཐོང་། རླངས་སྣུམ་ས་ཚིགས་
ཀྱི་སྤྱི་གཉེར་འཁུར་ནས་ལོ་ངོ་གསུམ་སོང་རུང་། ཁོས་ཐེངས་དེར་མ་གཏོགས་ནད་གནང་
ཞུས་མྱོང་མེད། དེ་ཡང་ཐེངས་དང་པོ་གཅིག་རེད།
ལོ་དེའི་ལྷ་ཚོགས་དུས་ཆེན་གྱི་རེས་གཟའ་སྤེན་པའི་ཕྱི་དྲོ་ཕྱེད་ཅིག་སོང་མཚམས།
ཨ་ཕ་ངལ་ཞིང་དུབ་སྟེ་གཟུགས་པོས་མ་ལྕོགས་པར་ཡོད་པ་མཐོང་། སར་བབས་ཏེ་ངས་
རྙིང་་ཆས་ཧྲལ་ཧྲུལ་དེ་དག་ཉོ་བསྡུ་བྱས། ཁོར་རླངས་འཁོར་སྒང་ནས་བསྒུག་ཏུ་བཅུག
དྲིན་གཟོའི་དུས་ཆེན་ལ་བསླེབས་པ་ནས། གུང་ཚིགས་ལ་མ་བསླེབས་མཚམས་ནས་
བཟུང་ཁོས་བཟོད་ཀྱིན་མེད་པ་འདྲ། དེ་ལྟར་ཁངས་འདྲེད་ཤིང་གྲུ་དག་སྡོད་གཞིས་ཀྱི་
མདུན་ངོས་སྤང་ཐོག་ཏུ་མངོན་ཞིང་། གསོམ་པ་ཁྲ་བོའི་ཡལ་གའི་སྟེང་ཁ་བ་རྫུན་མ་སྟོར་
བའི་བར། ཨ་ཕས་ནང་ནས་ངལ་གསོས་ཏེ་བསྡད། ང་གཅིག་པུས་ཝ་ཀེན་པཱ་ཧྲི་བསྐོར་ནས་
གླིང་ཕྲན་ཕྱེད་ཀར་ཐགས་ལ་སྤུན་བརྒྱུས་པ་ལྟར་ཕན་ཚུན་འདུར་རྒྱུག་བྱས།
རྙིང་ཆས་ཁྲོམ་ར་ལས། ལན་རེར་ཨ་ཧྥུ་ཧན་པ་ཚོས་ཨ་ཕ་རྗུད་སྐམ་དུ་གྱུར་པར་
ཚོད་དཔག་གི་ལབ་གླེང་ཅི་རིགས་བྱེད། སྔོན་ཆད་ཁོ་ཚོས་ཟོལ་རྫུ་དང་བཅས། ཨ་ཕའི་
མཚག་བཟང་གི་ལུས་ཤེད་དེར་གསང་བའི་བཟའ་བཏུང་འདྲ་བསྟེན་ཐབས་ཡོད་མིན་དྲིས་
མྱོང་། ད་ཆ་དེ་འདྲའི་ཟོག་ཟོབ་ཀྱི་དྲི་བའི་མཚམས་ཆད་དེ་ཡོད། ཨ་ཕའི་གཟུགས་པོའི་
ལྕི་ཚད་མར་མར་ཆག རྒྱ་གྲངས་མུ་མཐུད་ཇེ་དམར་ལྷུང་། མཚམས་འཇོག་མེད་པར་ཇེ་
དམར་ལྷུང་། རིམ་བཞིན་ཁོའི་མཁུར་རུས་འབུར་དུ་དོད། ཟ་རྐོང་ནང་དུ་ཞོམ། མིག་འབྲས་
གཏིང་དུ་བརྡིབས།
དེའི་འཕྲོར། ལོ་སར་ནས་རིང་པོ་ལོན་མེད་པའི་གྲང་ངར་གྱི་རེས་གཟའ་ཉི་མའི་
ཞོགས་པ་ཞིག་ལ། ཨ་ཕས་ཤེ་མོང་གིས་བརྟས་པའི་ཧྥི་ལི་ཕིན་གྱི་མི་ཞིག་ལ་སྒྲོན་ཁེབས་
ཤིག་བཙོང་ཞིང་། ངས་ཝ་ཀེན་པཱ་ཧྲི་ཡར་གློང་མར་སློག་བྱས་ཏེ། ཁོའི་རྐང་པའི་སྒང་
དགབ་རྒྱུའི་བལ་ཕྱར་ཞིག་བཙལ་བཞིན་ཡོད།
གློ་བུར་དུ་ཧྥི་ལི་ཕིན་གྱི་མི་དེས། “ཨ་རོག་ཞི་ལུ། ཁོ་ལ་རོགས་པ་གནང་དགོས་
འདུག” ཅེས་ཚབ་ཚུབ་ངང་སྐད་བརྒྱབ་བྱུང་། ང་ཁ་ཕྱིར་འཁོར་དུས་ཨ་ཕ་ཐང་ལ་འགྱེལ་
འདུག རྐང་ལག་གིས་སྤྲུགས་འདར་རྒྱག་གིན་འདུག
ངས “སྲོག་སྐྱོབས་རོགས། རོགས་པ་ཞིག་གནང་རོགས” ཞེས་མི་རྣམས་ལ་སྐད་
རྒྱག་ཞོར་ཨ་ཕའི་ཕྱོགས་སུ་བརྒྱུགས། ཨ་ཕའི་ཁ་ནང་ནས་ལྦུ་བ་དཀར་པོ་བསྐྱུགས་
ཏེ་ཁ་སྤུ་ཡང་རློན་པར་བཟོས། མིག་ཟུང་ཡང་ཀླད་ལ་འཁོར་ཏེ་ཤུལ་ན་དཀར་ཆ་ལས་
མི་མངོན།
ཁད་ཉེ་སར་ཡོད་པ་ཚང་མ་ཚུར་བརྒྱུགས་བྱུང་། སུ་ཞིག་གིས་ནད་འཕར་བ་རེད་ཟེར།
གཞན་ཞིག་གིས “ལམ་སང 911’ ལ་ཁ་པར་ཐོངས” ཟེར། ངས་འཚུབ་ཤ་ལང་ལོང་
གི་གོམ་འགྲོས་དག་ཐོས་བྱུང་། མི་ཚོགས་ཚུར་རུབ་བྱུང་། བར་སྣང་གྲིབ་མས་གཡོགས་བྱུང་།
ཨ་ཕའི་ཁ་ནང་གི་ལྦུ་བ་དམར་པོར་གྱུར་བྱུང་། ཁོས་རང་གི་ལྕེ་ལ་སོ་བཏབ་འདུག
ཨ་ཕའི་འཁྲིས་སུ་པུས་མོ་བཙུགས་ཏེ་དཔུང་པར་དམ་འཇུས་ནས་ངས། ཨ་ཕ། ང་འདི་ན་
ཡོད། ཁྱོད་ཇེ་དགར་ཡོང་ངེས། ང་ཁྱོད་ཀྱི་ལོགས་ན་ཡོད། ལོགས་ཏག་ཏག་ན་ཡོད་ཅེས་
བཤད། ཕར་བལྟས་ན་དེ་ལྟར་བཤད་ཚེ་ངས་ཨ་ཕའི་ཟུག་གཟེར་འཇོམས་ཐུབ་ཅིང་ནད་
ཀྱིས་ཀྱང་ཁོར་མནར་གཅོད་མི་གཏོང་བ་ལྟར། སྐབས་དེར་ངས་རང་གི་པུས་མོ་བརླན་
བྱུང་བ་ཚོར། ཨ་ཕའི་དྲི་ཆུ་ལྷོད་སོང་། ཁ་རོག་ཁ་རོག ཅི་ཡང་མི་སྐྱོན། ཅི་ཡང་མི་སྐྱོན།
ངའི་ཨ་ཕ། ངའི་སྙིང་ཉེ་བའི་ཕ་རྒན། ང་ཏག་ཏག་འདི་ན་ཡོད། ཁྱོད་ཀྱི་བུ་ཏག་ཏག་ཁྱོད་
ཀྱི་ལོགས་སུ་ཡོད།
སྨ་ར་དཀར་པོ་ཅན་གྱི་ལྷ་རྗེ་དེའི་ཀླད་ཕོར་སྣུམ་ཀྲིག་འོད་དུ་འཚེར། ཁོས་ང་སྒོ་ཁར་
དྲུད་སོང་སྟེ། “ངས་ཁྱོད་དང་ལྷན་ཅིག་ཁྱོད་ཀྱི་ཨ་ཕའིCATབཤར་ཕབ་ལ་གཅིག་བལྟ་
འདོད” ཟེར། ཁོས་རྭ་ཤེལ་ཁྱམས་རིང་དེའི་གློག་སྒམ་ངོས་སུ་གསེབ་སྟེ། ཞ་སྨྱུག་གི་འགྱིག་
སུབ་ཡོད་སའི་སྣེ་མོ་དེ་ཨ་ཕའི་འབྲས་སྐྲན་མངོན་སའི་པར་རིས་དེའི་སྟེང་བཙུགས་ནས་
ང་ལ་བསྟན། ཚུགས་ཀ་དེ་ནི་ཉེན་རྟོག་པ་ཞིག་གིས་ལག་དམར་གྱི་མགོ་བརྙན་དེ་འདས་
པོའི་ནང་མི་ལ་སྟོན་པ་དང་འདྲ། འདྲ་པར་དེ་དག་ལ་བལྟས་ན། ཨ་ཕའི་ཀླད་པ་ནི་སྟར་ཀ་
ཞིག་གི་གཏུབས་ངོས་དང་ཀུན་ནས་མཚུངས། སྟེང་དུ་དོལ་གྲུག་དབྱིབས་ཀྱི་གྲིབ་ཡོར་སྐྱ་
བོ་ཁ་ཤས་མངོན།
སྨན་པས་ང་ལ། “ཁྱོད་ཀྱིས་མཐོང་བ་དེ་ནང་བཞིན་རེད། འབྲས་སྐྲན་འཕྲོས་ཚར་
འདུག ཁོས་ངེས་པར་དུ་ལི་ཀོ་ཁྲོན་བསྟེན་ཏེ་ཀླད་པའི་ནང་གི་སྐྲངས་རྡོག་ཇེ་
ཆུང་དུ་གཏང་དགོས། ད་རུང་རླུང་གཟའ་མི་འཁེལ་བའི་སྨན་ཡང་བསྟེན་དགོས། ངའི་རེ་
བ་ཡིན་ན་འཕྲོ་འགྱེད་སྐུད་པའི་བཅོས་ཐབས་སྤྱད་ན་རེད། ཁྱོད་ཀྱིས་ངའི་བསམ་ཚུལ་ཧ་
གོ་སོང་ངམ” ཟེར།
ངས་ཧ་གོ་སོང་ཞེས་སྨྲས། ད་ཆ་ང་འབྲས་སྐྲན་སྐོར་གྱི་བརྡ་ཆད་ལ་ཆ་རྒྱུས་ཆགས་
ཏེ་ཡོད།
“དེས་ན་ཡག་བྱུང་།” ཁོས་རང་གི་BPའཕྲུལ་འཕྲིན་བརྡ་ཆས་ལ་གཅིག་བལྟས་
ཏེ། “ད་ལྟ་ང་འགྲོ་རན་སོང་། འོན་ཀྱང་དོན་བྱ་ཅི་ཞིག་བྱུང་རུང་ཁྱོད་ཀྱིས་ང་ལ་འབོད་
བརྡ་བཏང་ཆོག” ཟེར།
“ཐུགས་རྗེ་ཆེ།”
དགོང་མོ་དེར། ང་མཚན་གང་པོར་ཨ་ཕའི་ནད་ཁྲིའི་ལོགས་ཀྱི་རྐུབ་བཀྱགས་སྟེང་
བསྡད་པ་ཡིན།
ཕྱི་ཉིན་ཞོགས་པར། ཁྱམས་རིང་གི་ཕར་སྣེའི་ནད་བརྟག་སྒུག་ཁང་དུ་ཨ་ཧྥུ་ཧན་པས་
ཁེངས་སོང་། དེའི་ནང་ཉིའུ་ཝར་ཁེའི་ཤན་པ་དང་ཨ་ཕས་དྭ་ཕྲུག་ཁང་འཛུགས་དུས་ཀྱི་
བཟོ་སྐྲུན་པ་སོགས་འདུག ཁོ་ཚོ་རེ་རེ་བཞིན་སྔུན་ལ་ཡོང་སྟེ་སྐྱོ་བའི་ངག་གིས་ཨ་ཕ་ལ་
རང་རང་གི་གུས་སེམས་མཚོན་ཞིང་མི་འགྱངས་པར་ཁོ་ནད་ལས་གྲོལ་བར་སྨོན་ལམ་
བརྒྱབ་སྟེ་སོང་། དུས་དེར་ཨ་ཕ་སད་ཡོད། ལུས་པོ་ཞུད་ཅིང་ཞན་ལ་ངལ་དུབ་ཆེ་རུང་རིག་
པ་དྭངས་གསལ་དུ་ཡོད།
ཞོགས་པ་ཕྱེད་ཅིག་སོང་མཚམས། དམག་དཔོན་ཐ་ཧོ་ལེ་དང་ཁོང་གི་ལྕམ་མོའང་
ཕེབས་བྱུང་། རྗེས་སུ་སའོ་ལ་ཡཱའང་འབྲང་འདུག ངེད་གཉིས་ཀྱིས་ཕན་ཚུན་ལ་ཁྱུག་ལྟ་རེ་
བྱས་རྗེས་འཕྲལ་མར་མཐོང་སྣེ་གཞན་ལ་བསྒྱུར། “ཤག་རྒན། ཁྱོད་བདེ་མོ།” དམག་དཔོན་
ཐ་ཧོ་ལེས་ཨ་ཕའི་ལག་པ་སྤར་ནང་དུ་བཟུང་སྟེ་ཁམས་འདྲི་གནང་།
ཨ་ཕས་བརྡ་ ་སྟོན་པའི་ཚུལ་གྱིས་དཔུང་པའི་སྒང་གི་གཏིགས་ཁབ་ཀྱི་སྦུ་གུ་ལ་བལྟས་
ཏེ་ཉམ་ཐག་པའི་འཛུམ་ཆུང་བསྟན། དམག་དཔོན་གྱིས་ཀྱང་ཕྱིར་འཛུམ་ལན་གནང་།
“ཁྱོད་ཚོར་འོ་བརྒྱལ་བཟོས་སོང་། ཁྱོད་ཚོ་ཚང་མར།” ཨ་ཕས་འཁུན་བུ་འདེབས་
ཀྱིན་དེ་ལྟར་སྨྲས་
ལྕམ་མོས “དེ་འདྲ་མ་གསུང་རོགས” ཟེར།
དམག་དཔོན་གྱིས་ཀྱང་། “འོ་བརྒྱལ་ཅུང་ཙམ་ཡང་ཡོད་པ་མ་རེད། གལ་ཆེ་ཤོས་
ནི། ཁྱོད་ལ་མཁོ་བ་ཅི་ཞིག་ཡོད། ཅི་ཞིག་ཡིན་ཡང་རུང་། ཉིད་ནས་ང་བུ་སྤུན་ཞིག་ཏུ་བརྩི་
རོགས” ཟེར།
ངས་དྲན་སོས་ཐུབ་པ་ནི། ཐེངས་ཤིག ཨ་ཕས་ང་ལ་ཕུ་ཧྲི་ཐོ་པའི་སྐོར་འདི་ལྟར་གླེང་
མྱོང་། ང་ཚོ་མགོ་མཁྲེགས་ཡིན་ཡང་སྲིད། དེར་མ་ཟད་ང་རང་གིས་ཀྱང་ང་ཚོར་ཐལ་ཆེ་
བའི་ང་རྒྱལ་ཡོད་པའང་ཤེས། འོན་ཀྱང་། དཀའ་སྡུག་གི་གཉན་འཕྲང་དུ་ལྷུང་དུས། ཨ་
མེར། ཁྱོད་ཀྱིས་ང་ལ་ཡིད་ཆེས་གནོངས་དང་ཆོག ཁྱོད་ཀྱིས་རང་གི་འཁྲིས་སུ་ཏན་ཏན་ཕུ་
ཧྲི་ཐོ་པ་ཞིག་ཡོད་ན་ཅི་མ་རུང་སྙམ་ཡོང་།
ཨ་ཕས་སྔས་འབོལ་གྱི་སྒང་ནས་མགོ་བོ་གཡུག་ཙམ་གནང་སྟེ། “ཁྱོད་འདི་གར་
ཕེབས་པ་གཅིག་པུས་ང་དགའ་ཐག་ཆོད་དེ་ཡོད” ཟེར། དམག་དཔོན་འཛུམ་གྱིན་ཨ་ཕའི་
ལག་པ་རང་གི་སྤར་མོའི་ནང་བཅིངས་ཙམ་གནང་ཞིང་། དེ་ནས་ང་ལ། “ཁྱོད་ཅི་འདྲ་
རེད། སྙིང་ཉེ་བའི་ཨ་མེར། ཁྱོད་ལ་རོགས་རམ་ཅི་ཞིག་བྱེད་དགོས" ཟེར།
ཁོས་ཏན་ཏན་དེ་ལྟར་ང་ལ་བལྟས་འདུག མིག་ནང་དུ་བྱམས་བརྩེས་ཁེངས་འདུག
“རོགས་རམ་བྱ་རྒྱུ་ཅང་མེད། དམག་དཔོན་ལགས། ང.....…”་མགྲིན་པ་རྣོང་སྟེ་མཆི་མ་
ཟགས་བྱུང་། ང་ནད་ཁང་ལས་སྒོར་བུད། 
ཁྱམས་རིང་གི་གློག་སྒམ་འཁྲིས་སུ་ལངས་བསྡད་དེ། ངས་གདོང་གི་མཆི་མ་རང་
དགར་བཞུར་དུ་བཅུག དེ་ག་ཉིད་ནས། ངས་ཁ་ཉིན་དགོང་མོར་ལག་དམར་དེའི་ངོ་གདོང་
དངོས་སུ་མཐོང་བ་རེད།
ཨ་ཕའི་ནད་ཁང་གི་སྒོ་ཕྱེ་བྱུང་། སའོ་ལ་ཡཱ་རེད། མོ་ངའི་འཁྲིས་སུ་ཡོང་སྟེ་ལངས་
ནས་བསྡད། ལུས་སུ་སྐྱ་མདོག་གི་ཚི་ལེན་རིང་པོ་ཞིག་དང་གླང་རྫིའི་དོར་མ་ཞིག་གྱོན་
འདུག མོའི་སྐྲ་ལོ་ལོགས་གཅིག་ནས་རྦབ་ཆུ་བཞིན་ཐུར་ལ་ཉིལ་ལེར་བྱུང་། སྐབས་དེར་
ངའི་སེམས་སུ་ཁོ་མོའི་པང་བ་ནས་བརྩེ་བའི་སེམས་གསོ་རེ་མྱོང་ཐུབ་ན་ཅི་མ་རུང་སྙམ།
མོས་ཁ་གྲག་བྱུང་། “དགོངས་སེལ་ཞུ། ཨ་མེར། ང་ཚོ་ཚང་མས་ནད་གཞི་དེ་ཧ་ཅང་
བཙོག་པ་ཅི་ལ་མི་ཤེས། འོན་ཀྱང་ཐབས་གཞན་ཁྱོན་ནས་མེད་པ་དེ་རེད།”
ངས་ཕུར་སྣེས་མཆི་མ་འབྱིད་ཙམ་བྱས་ཏེ། “ཁོས་མི་གཞན་སུ་ལའང་ཤེས་སུ་འཇུག་
འདོད་མེད" ཅེས་སྨྲས།
“ཁྱོད་ལ་རོགས་རམ་བྱེད་དགོས་པ་ཅི་ཞིག་ཡོད།”
“ཅི་ཡང་མེད།” ངས་འཛུམ་ཆུང་ཞིག་བསྡུས་ཏེ་མོར་ལན་བྱིན། མོས་རང་གི་ལག་
པ་ངའི་ལག་པའི་སྟེང་བཞག་བྱུང་། ་འདི་ནི་ངེད་གཉིས་ཕན་ཚུན་གྱི་རེག་བྱར་གྱུར་ཐེངས་
ཐོག་མ་དེ་ཡིན། ངས་མོའི་ལག་པ་སྤར་མོའི་ནང་བཅིངས་ཏེ་རང་གི་གདོང་པར་གླན། མིག་
གི་སྟེང་ལ་གླན། དེའི་འཕྲོར་མོར་ཕྱིར་གཤོང་དུ་བཅུག “ད་ཁྱོད་ཕྱིར་ནང་དུ་སོང་ན་རེད།
འགོར་ཐལ་ན་ཁྱོད་ཀྱི་ཨ་ཕ་ཐུགས་མི་དགྱེས།”
འཛུམ་དང་བཅས་མགོ་བོ་ལྡེམ་ཙམ་གནང་སྟེ་མོས། “དེས་ན་ང་ནང་དུ་བུད་འགྲོ”
ཞེས་ཁ་ཕྱིར་འཁོར་ཏེ་བུད་སོང་།
“སའོ་ལ་ཡཱ།”
“ཅི་རེད།”
“ཁྱོད་ཡོང་བར་ང་ཅི་འདྲའི་དགའ་བ་ལ། ང་ལ་མཚོན་ན.…………འདི་ལས་ལྷག་པ་
མེད།
ཉིན་གཉིས་ཀྱི་རྗེས་ནས་ཁོ་ཚོས་ཨ་ཕ་སྨན་ཁང་ལས་འབུད་དུ་བཅུག དེའི་སྔོན་ལ་
ཁོ་ཚོས་འགྱེད་འཕྲོ་སྐུད་པས་སྐྲངས་རིགས་འཇོམས་པར་བྱེད་ལ་མཁས་པའི་སྨན་པ་ཞིག་
གདན་དྲངས་ཏེ་བཞམས་བསྒོ་བྱས་རུང་ཨ་ཕས་ངོ་གཅོག་བྱས། ཁོ་ཚོས་ང་ཡང་ཁོ་ཚོའི་
གྲས་སུ་གོ་བསྐོན་སྒོས་འགུག་ཐབས་བྱས་རུང་། ཨ་ཕའི་གདོང་གི་རྣམ་འགྱུར་མཐོང་མ་
ཐག་ངའི་བློ་ཁ་འགྱུར། མཐར་ཁོ་ཚོར་ཐུགས་རྗེ་ཆེ་ཞུས་ཤིང་རེའུ་མིག་སྒང་ལ་མིང་ཡིག་
བཀོད་རྗེས་ཨ་ཕ་འཇིབ་འཁོར་ནང་བཞག་སྟེ་ཕྱིར་ནང་དུ་ལོག
དགོང་མོ་དེར་ཨ་ཕ་འབོལ་ཁྲིའི་སྒང་དུ་ཉལ་ཞིང་ལུས་ལ་བལ་ཕྱར་ཞིག་བཀབ་ནས་
ངལ་གསོས། ངས་ཁོར་ཇ་པཱ་ཏི་ཚ་མོ་དང་ཁམ་འབྲས་བརྔོས་མ་ཁྱེར་ཡོང་སྟེ་སྔས་ཅོག་
སྟེང་བཞག ལག་པ་ཁོའི་སྟོད་རྒྱབ་ལ་བསྲིངས་སོང་སྟེ་ཤུགས་ཅུང་ཙམ་ཡང་བཀོལ་མ་
དགོས་པར་ཁོ་ཡར་དགྱེ་རུ་བཅུག ཁོའི་ཕྲག་ཟུར་ངའི་ལག་པའི་ནང་ནས་བྱིའུ་ཆུང་ཞིག་
གི་གཤོག་པ་དང་མཚུངས། ངས་བལ་ཕྱར་ཡང་མོར་ཁོའི་བྲང་ཁའི་བར་འཐེན། དེ་རུ་རུས་
མགོ་པགས་པས་གཡོགས་ཤིང་ཤ་མདངས་ཐལ་སྐྱར་ཆགས་ཡོད།
“ངས་ཁྱོད་ལ་ཞབས་ཕྱི་ག་རེ་བསྒྲུབ་དགོས་ཡོད། ཨ་ཕ་ལགས།”
“ད་རུང་ཅི་ཡང་བསྒྲུབས་མི་དགོས། ངའི་ཞི་ལུ།”
ང་ཁོའི་འཁྲིས་སུ་བསྡད་དེ། “ཁྱེད་ཀྱིས་ངའི་ཚབ་ཏུ་དོན་བྱ་ཞིག་བསྒྲུབ་ཐུབ་བམ།
གལ་ཏེ་ཁྱོད་ཀྱི་ལུས་པོས་ལྕོགས་པར་འགྱུར་ན” ཞེས་དྲིས།
“དོན་བྱ་ཅི་ཞིག་རེད།”
“ཁྱོད་ཀྱིས་ང་ལ་གཉེན་སློང་བྱེད་ཨེ་ཐུབ། དམག་དཔོན་ཐ་ཧོ་ལེ་ཚང་ལ་སོང་ནས་
གཉེན་སློང་བྱེད་ཨེ་ཐུབ།'
ཨ་ཕའི་མཆུ་ཏོ་གྱོང་པོ་དེའི་ངོས་ལ་འཛུམ་ཕྲན་ཞིག་མངོན་བྱུང་། དེ་ནི་སད་ཀྱིས་
བཅོམ་པའི་ལོ་མའི་སྟེང་གི་ལྗང་ཞིང་ནེམ་པའི་ཐིག་ལེ་གཅིག་དང་འདྲ། “ཁྱོད་ཀྱིས་
བསམ་བློ་གསལ་ཐིང་བཏང་ཨེ་ཡོད།”
“འདི་ལས་གསལ་ཐིང་གི་བསམ་བློ་བཏང་མྱོང་མེད།”
“ཁྱོད་ཀྱིས་སྔ་འདང་ཕྱི་འདང་བརྒྱབ་ཡོད་དམ།”
“ཨ་ཕ་ལགས། དེ་ནི་སྨོས་མ་དགོས་པ་ཞིག་རེད།”
“འོ་ན་ཁ་པར་ང་ལ་བྱིན། ད་རུང་ངའི་ཟིན་དེབ་ཆུང་ཆུང་དེའང་ཁྱེར་ཤོག”
མིག་ཁྲེབ་ཁྲེབ་རྡེབ་ཀྱིན་ངས། “ད་ལྟ་ཟེར་རམ” ཞེས་དྲིས།
“ད་མིན་ན་ནམ་ཡིན།”
ངས་འཛུམ་དང་བཅས་ཁ་པར་ཁོ་ལ་སྤྲད། ད་དུང་ཁོའི་ཨ་ཧྥུ་ཧན་གྱི་གྲོགས་པོ་ཚོའི་
ཁ་པར་ཨང་ཐོ་འགོད་སའི་ཟིན་དེབ་དེའང་ཁོ་ལ་སྤྲད། ཁོའི་ཟིན་དེབ་ལས་ཐ་ཧོ་ལེའི་ཨང་
གྲངས་བཙལ་ཏེ་ཁ་པར་བསྐོར། ཉན་ཆས་ཟ་འགྲམ་དུ་གླན། ངའི་སྙིང་གིས་བྲང་འོག་ནས་
མཆོང་ལྡིང་བར་མེད་རྒྱག
“སྙིང་ཉེ་བའི་ཡ་རྨེ་ལཱ། མཚན་མོ་བདེ་ལེགས།” ཁོས་དེ་ལྟར་སྨྲས། དེའི་འཕྲོར་རང་
ཉིད་སུ་ཡིན་པ་བཤད། ཡང་ཚིག་མཚམས་ཕྱེ་སྟེ། “ཇེ་དགར་རབ་ཅིག་ཕྱིན་འདུག ཐུགས་
རྗེ་ཆེ། ཁྱོད་ཚོ་ང་ལ་ཁམས་འདྲིར་ཡོང་བར་ཐུགས་རྗེ་ཆེ་ཞུ།” ཁོས་ཕ་རོལ་པོར་ཉན་ཏེ་
ཅུང་ཞིག་བསྡད། མགོ་བོ་ལྡེམ་ཙམ་བྱས། “ངས་ཡིད་ལ་འཛིན་ངེས། ཐུགས་རྗེ་ཆེ། དམག་
དཔོན་ལགས་ནང་ན་བཞུགས་སམ།” ཡང་ཚིག་མཚམས་ཕྱེ་སྟེ “ཐུགས་རྗེ་ཆེ” ཟེར།
ཁོའི་མིག་མདངས་ངའི་ཕྱོགས་ལ་འཕྲོས་ཡོང་། རྒྱུ་མཚན་ཅི་ཡིན་མི་ཤེས་རུང་།
ངས་སེམས་གཏིང་ནས་གད་མོ་བརྒྱབ་ན་འདོད། ཨག་རིང་བཏབ་ན་འདོད། ངས་ལག་
པ་ཁུ་ཚུར་དུ་བཅོས། ཁུ་ཚུར་མགོ་ལ་སོ་བཏབ་སྟེ་བསྡད། ཨ་ཕས་ཡང་མོའི་ངང་འཁུན་
དགོད་བརྒྱབ།
“དམག་དཔོན་ལགས། མཚན་མོ་བདེ་ལེགས……………རེད་ལགས། ཇེ་བདེར་སོང་
འདུག་…..……….ལགས་སོ……………དེ་ལས་གཞན་………ཉིད་ནས་ད་ལྟ་གཟབ་ནན་ངང་གསན་
རོགས་ཞུ། དམག་དཔོན་ལགས། ངས་ཉིད་ལ་ཁ་པར་བསྐོར་དོན་ནི། སང་ཞོགས་ང་ཁྱེད་
ཚང་ལ་མགྲོན་དུ་ཡོང་ཆོག་པར་རེ་བ་ཞུ་འདོད་ཡིན། གཟི་བརྗིད་ཀྱིས་ཕྱུག་པའི་དོན་བྱ་
ཞིག་གླེང་རྒྱུ་ཡོད……………རེད་ལགས………དུས་ཚོད་བཅུ་གཅིག་ཁྲིགས་སེ་རེད། དེ་དུས་
མཇལ་འོང་། བདེ་མོ།”
ཁོས་ཁ་པར་གཏན་སོང་། ངེད་གཉིས་ཀྱིས་ཕན་ཚུན་གྱི་གདོང་ལ་བལྟས་ནས་བསྡད།
གློ་བུར་ང་ལ་དགོད་ཁ་ཤོར་སོང་། ཨ་ཕའང་ང་དང་ལྷན་དུ་གཅོམ་ཆུང་ངང་བགད།
ཕྱི་ཉིན་ཞོགས་པར། ཨ་ཕས་སྐྲ་ལོ་བརླན་པར་བཟོས་ཏེ་ལྟག་གར་ཤད། ངས་ཁོ་ལ་
དཀར་གཙང་གི་ཚི་ལེན་གྱོན་རོགས་བྱས། ཁོ་ལ་མགུལ་ཆིངས་རྒྱག་རོགས་བྱས། གོང་བའི་
སྒྲོག་གུ་དང་ཨོལ་གོང་བར་ལ་སོར་གཉིས་གསུམ་གྱི་སྟོང་ཆ་བྱུང་འདུག ངས་སེམས་སུ། ཨ་
ཕ་གཞི་ནས་ཕེབས་པ་ཡིན་ན། ང་ལ་འཚོ་བའི་སྟོང་ཆ་ཅི་འདྲའི་ཆེན་པོ་ཞིག་འཇོག་སྲིད་
ཨང་སྙམ། ཡང་ངས་ནན་གྱིས་རང་གི་བློ་ཁ་གཞན་དུ་དཀྱུས། ཁོང་ཕེབས་ཡོད་པ་མ་རེད།
དེ་རིང་སེམས་ནང་དུ་དོན་བྱ་ཡག་པོ་དྲན་ན་རེད།
ཁོའི་ནུབ་ལྭའི་སྟོད་ལྭ་ཁམ་ནག ང་མཐོ་འབྲིང་མཐར་ཕྱིན་པའི་ཉིན་དེར་གྱོན་ཡོད་པ་དེ།
ཁོང་ད་རུང་བཞུགས་ཡོད་པ་འདི་རེད། དེ་རིང་སེམས་ནང་དུ་དོན་བྱ་ཡག་པོ་དྲན་ན་རེད།
ཁོའི་ནུབ་ལའི་སྟོད་ལ་ཁམ་ནག་ ང་མཐོ་འབྲིང་མཐར་ཕྱིན་པའི་ཉིན་དེར་གྱོན་ཡོད་པ་དེ།
ད་ཆ། ལྷོད་ལྷོད་ལྷུག་ལྷུག་ལུས་སྟེང་དུ་བཀལ་འདུག—ཨ་ཕ་རུད་པར་གྱུར་པ་ཧ་ལས་
དགོས་པའི་ཚོད་རེད། དེ་ལྟར་སྟོད་ལྭ་དེ་ཁོའི་ལུས་པོར་ཆེ་དྲགས་འདུག་པས། ངས་ཁོའི་
ཕུ་ཐུང་གཉིས་ཀ་ཡར་ལ་བརྫེས་པ་ཡིན། དེའི་འཕྲོར་མར་ལ་བསྒུར་ནས་ཁོའི་ལྷམ་སྒྲོག་
བཅིངས་པ་ཡིན།
ཐ་ཧོ་ལེ་ཚང་ཁང་པ་ཐོག་གཅིག་མ་ཞིག་ཏུ་འདུག ས་ཁུལ་དེ་ནི་ཧྥུར་མན་ཏེར་
གྲགས་ཆེ་བའི་ཨ་ཧྥུ་ཧན་པའི་འདུས་སྡོད་ཁུལ་ཞིག་རེད། ཁང་པ་དེའི་སྒེའུ་ཁུང་གློ་འབུར་
དུ་མཆིས། ཁང་ཀླད་གསེག་པོ་ཅན་རེད། ད་རུང་སྒོ་ཁྱམས་ཤིག་ཀྱང་བསྐོར་ཏེ་མཆིས། ངས་
དེའི་ངོས་སུ་རྒྱ་གར་གྱི་ལྡུམ་བུ་འཁོར་ལོ་མ་ཁ་ཤས་སྐྱེས་ཡོད་པ་མཐོང་།
ཨ་ཕ་བསྐྱོར་ཏེ་སར་བབས་རྗེས་ང་ཕྱིར་འཇིབ་འཁོར་ནང་དུ་འཛུལ། ཁ་ལོ་པ་ཟུར་
པའི་སྒེའུ་ཁུང་ཁར་ཁེན་བསྡད་དེ་ཨ་ཕས། “ད་ཁྱོད་ཁྱིམ་ལ་སོང་། དུས་ཚོད་གཅིག་གི་
འཕྲོ་ནས་ངས་ཁྱོད་ལ་ཁ་པར་གཏོང” ཟེར།
ངས “ཨ་ཕ། འོ་ན་ང་ཕྱིར་ལོག་འགྲོ། ལམ་ལྷོངས་ཡོང་བར་སྨོན” ཞེས་སྨྲས།
ཁོ་འཛུམ་བྱུང་།
ངས་རླངས་འཁོར་བསྐོར་ཏེ་ཕྱི་ལམ་ལ་ཞུགས། སྒེའུ་ཟུར་གྱི་མེ་ལོང་ལས། ངས་ཨ་ཕ་
ཐ་ཧོ་ལེ་ཚང་གི་འཁོར་ལམ་དུ་ཞུགས་ནས། མི་ཚེ་འདིར་ཆེས་མཐའ་མཇུག་ཨ་ཕ་ཞིག་ཏུ་
གྱུར་པའི་འོས་འགན་སྒྲུབ་པར་ཕེབས་ཀྱིན་པ་མཐོང་།
ངེད་གཉིས་ཀའི་སྡོད་ཤག་གི་མགྲོན་ཚོམས་ལས་ཕར་འགྲོ་ཚུར་འགྲོ་བྱེད་ཀྱིན་ངས་
ཨ་ཕའི་ཁ་པར་ལ་བསྒུགས། མགྲོན་ཚོམས་དེའི་གཞུང་ལ་གོམ་པདང་དཀྱུས་སུ་གོམ་
པའདུག གལ་སྲིད་དམག་དཔོན་མ་འཐད་ན་ཅི་བྱ། ལར་ཁོ་ང་ལ་སུན་པོ་ཡོད་ནའང་
ཐབས་ཅི་མཆིས། དེ་ལྟར་དྲན་གྱིན་ང་ཡང་ནས་བསྐྱར་དུ་གཡོས་ཁང་དུ་ཕྱིན། ཡང་ཕྱིར་
ལྡོག ངས་སྲེག་ཐབ་སྒང་གི་ཆུ་ཚོད་འཁོར་ལོར་བལྟས།
ཉིན་གུང་བསླེབས་ལ་ཉེ་དུས་ཁ་པར་གཞི་ནས་སིང་དིར་རེར་གྲག་བྱུང་། ཨ་ཕ་རེད།
“ཅི་འདྲ་རེད།”
“དམག་དཔོན་འཐད་བྱུང་།”
ངས་དབུགས་རིང་ཞིག་གློད། མར་བསྡད། ལག་ཟུང་ད་དུང་འདར་གྱིན་འདུག “ཁོ་
འཐད་སོང་ཟེར་རམ།”
“འོ་ལེ། འོན་ཀྱང་སྙིང་ཉེ་བའི་སའོ་ལ་ཡཱ་ཐོག་ཁའི་མོའི་མལ་ཁང་ན་འདུག མོས་
སྔོན་ལ་ཁྱོད་དང་སྐད་ཆ་འགའ་བཤད་དགོས་ཡོད་ཟེར།”
“དེ་བྱ།”
ཨ་ཕས་གན་གྱི་སུ་ཞིག་ལ་སྐད་ཆ་ཚིག་འགའ་ལབ། དེའི་འཕྲོར་མཐེབ་གནོན་གྱི་སྒྲ་
གཉིས་གྲག ཁ་པར་དེའི་སྒོ་གཏན་ནས་སྐུད་ལམ་ཁ་པར་ཟུར་པ་དེའི་སྟེང་བསྐོར་སོང་བ་
ཤེས་ཐུབ།
“ཨ་མེར།” སའོ་ལ་ཡཱའི་སྐད་རེད།
“ཁྱོད་བདེ་མོ།”
“ངའི་ཨ་ཕ་འཐད་བྱུང་།”
“དེ་ངས་ཤེས་ཡོད།”
ངས་མཉན་ཆས་ལག་པ་གཞན་པའི་ནང་སྤོར་ཏེ་འཛུམ་དང་
བཅས། “ཅི་འདྲའི་དགའ་བ་ལ། ཅི་ཞིག་བཤད་དགོས་པའང་མི་ཤེས་པར་འདུག”
ཅེས་སྨྲས།
“ང་ཡང་ཧ་ཅང་དགའ། ཨ་མེར། ངས………“ངས་འདི་རྨི་ལམ་ཞིག་ཡིན་ནམ་
སྙམ་སོང་།”
ངས་ཧབ་ཆ་རྒྱག་གིན “ཏག་ཏག་དེ་འདྲ་རང་རེད” ཅེས་སྨྲས།
མོས་ཁ་གྲག་བྱུང་། “འོན་ཀྱང་ད་ལྟ་རྣ་བ་གཏོད་ལ་ཉོན་དང་། ངས་ཁྱོད་ལ་དོན་བྱ་
འགའ་རེ་ལབ་དགོས་ཡོད། ཁྱོད་ཀྱིས་སྔོན་ལ་ངེས་པར་ཤེས་དགོས་པའི་དོན་བྱ་འགའ་
རེ......”
“ངས་དེ་ཅི་ཞིག་ཡིན་པར་ཁ་ཡ་བྱེད་འདོད་མེད།”
“ཁྱོད་ཀྱིས་ངེས་པར་ཤེས་དགོས་ཡོད། འུ་གཉིས་ཀའི་བར་ན་མགོ་བརྩམས་མ་ཐག་
ནས་གསང་བ་ཡོད་ན་མི་འགྲིག དེར་མ་ཟད། ང་རང་གི་ཁ་དངོས་ཀྱིས་ཁྱོད་ལ་དྲང་མོར་
བཤད་ན་ཏག་ཏག་འགྲིག”
“གལ་སྲིད་དེ་ལྟར་བྱས་ཚེ་ཁྱོད་ལ་ཕན་པ་ཕྲན་བུ་རེ་ཡོད་ན། ང་ལ་ཤོད་དང་། འོན་
ཀྱང་དེས་འུ་གཉིས་ཀའི་དོན་བྱ་འདི་ལ་འགྱུར་བ་གང་ཡང་བཟོ་ཐབས་མེད།”
ཁ་པར་གྱི་ཕར་སྣེ་ཡུན་རིང་ཁུ་སིམ་མེར་ལུས། “ངེད་ཚང་ཧྥུ་ཅི་ཉི་ཡར་ཡོད་དུས། ཨ་
ཧྥུ་ཧན་གྱི་སྐྱེས་པ་ཞིག་དང་འགྲོགས་ནས་ངས་ལྐོག་བྲོས་བརྒྱབ་མྱོང་། དེ་དུས་ང་ལོ་བཅོ་
བརྒྱད་ཡིན…………ཧ་ཅང་གཤིས་འཁྱོག་ཡིན………………གླེན་ཞད་ཚེཆེ………ཁོ་ཉལ་ཐར་ལོབས་
ཡོད…………ཧ་ལམ་ཟླ་བ་གཅིག་རིང་ངེད་གཉིས་ལྷན་དུ་བསྡད་པ་ཡིན། ཧྥུ་ཅི་ཉི་ཡའི་ཨ་ཧྥུ་
ཧན་པ་ཚང་མས་དེ་ལ་གླེང་ཕྱོགས་ཅི་རིགས་བཟོས་མྱོང་།
“མཐར་ཐུག་ཨ་ཕས་ངེད་གཉིས་ཀའི་གབ་ཡུལ་དེ་རྙེད་པ་རེད། སྒོ་འགྲམ་དུ་ལངས་
བསྡད་དེ……………ང་ལ་ཁྱིམ་དུ་འགྲོ་ཟེར། ངས་སྨྱོ་རྟགས་གཟའ་རྟགས་བསྟན་པ་ཡིན། ངུ་ཅོར་
བརྒྱབ་ཅིང་ཨག་རིང་འདེབས་ཀྱིན་ཁོ་ལ་ལིམ་ལོག་ཚད་མེད་བསྟན་པ་ཡིན……………
“གང་ལྟར། ང་ཁྱིམ་དུ་ལོག་པ་ཡིན། མ་ཟད……” མོ་ངུ་བཞིན་འདུག “དགོངས་
དག” མོས་མཉན་ཆས་ཇེ་དམར་བཏང་སྟེ་སྣབས་ཆུ་འབྱིད་ཀྱིན་འདུག “དགོངས་
དག” མོས་ཡང་མགོ་བརྩམས་བྱུང་། སྐད་ཅུང་ཞིག་འགག་འདུག “ང་ཁྱིམ་དུ་ལོག་
དུས་ཨ་མར་རླུང་གཟའ་ཕོག་འདུག མོའི་གདོང་པ་གཡས་ཕྱེད་ཞ་རེངས་སུ་སོང་ཚར་
འདུག....…… དེར་ང་ལ་བློ་འགྱོད་དང་ཕངས་སེམས་ཅི་འདྲ་ཆེ་བ་ཁྱོད་ཀྱིས་ཤེས་ཚོད་མ་
རེད། མོ་མ་གཞི་འདི་འདྲ་ཡིན་མི་འོས།"
“དེ་ནས་རིང་པོ་མ་ལོན་པར། ཨ་ཕས་ཁྱིམ་ཚང་གང་པོ་འཁྲིད་ནས་ཅ་ལི་ཧྥུ་ཉི་ཡར་
ཡོང་བ་རེད།” དེའི་འཕྲོར་ཡང་ཡུན་རིང་ཞིག་དལ་རྨེག་གེར་ལུས།
“ཁྱོད་ཕ་བུ་གཉིས་ཀའི་འབྲེལ་བ་ད་ལྟ་ཅི་འདྲ་རེད།”
“ངེད་གཉིས་ཀའི་བར་ན་འགལ་ཟླ་ཡོད། ད་ལྟའང་ཡོད། འོན་ཀྱང་དེ་དུས་ང་
འཚོལ་དུ་ཕྱིན་པར་ངས་ད་ལྟ་སེམས་ནས་ཁོར་བཀའ་དྲིན་ཞུ་བཞིན་ཡོད། ངས་བསམས་
ན་ཁོས་ང་བསྐྱབས་སོང་བ་རེད།” མོས་ཚིག་མཚམས་ཅུང་ཞིག་བཞག “དེས་ན། འདི་
དག་གིས་ད་ལྟ་ཁྱོད་ཨར་ལ་གཏད་ཡོད་དམ།”
“ཅུང་ཞིག་གཏད་འདུག” ངས་མོར་དྲང་གཏམ་ལབ་པ་ཡིན། མོའི་མགོ་གཡོག་
ན་མི་འགྲིག མོ་སྐྱེས་པ་གཞན་ཞིག་དང་མལ་ཁྲིའི་སྒང་ལ་ཉལ་པ་ཡིན་ཞེས་བཤད་དུས།
ངའི་ལ་རྒྱར་མ་གནོད་ཟེར་ན་དེ་རྫུན་རེད། ལར་ངས་བུད་མེད་ཅིག་མལ་ཁྲིའི་སྒང་ལ་ཁྲིད་
མྱོང་མེད་པ་ང་རང་ཉིད་ལ་གསལ། དེ་ལྟར་ངའི་དྲན་པ་སྡུག་བསྔལ་ཞིག་གིས་མནན་ཏེ་
ཡོང་། འོན་ཀྱང་ཨ་ཕ་གཉེན་སློང་དུ་མ་སོང་སྔོན་ལ། ངས་གཟའ་འཁོར་འགར་མནོ་བསམ་
ཡང་ཡང་བཏང་མྱོང་། མ་ཟད་ཐེངས་རེ་རེར་ཆེས་མཐའ་མཇུག་ལ་སླེབ་དུས། ནམ་རྒྱུན་བློ་
ཁ་གནད་དོན་གཅིག་གི་སྒང་ལ་ཕྱིར་ལྡོག་སྟེ་འགྲོ། དེ་ནི་གཞན་པའི་འདས་སོང་ལ་ལན་
ཁག་དཀྲི་བའི་ཐོབ་ཐང་ང་ལྟ་བུའི་མི་ལ་ཡོད་དམ་ཞེས་པའི་གནད་དོན་འདི་རེད།
“ཁྱོད་སྡུག་ལ་གཏད་ཆེས་ཏེ་ད་ལྟ་རང་དྲན་ཕྱོགས་བསྒྱུར་འདོད་དམ།”
“མི་བསྒྱུར། སའོ་ལ་ཡཱ། དེ་འདྲའི་ཚོད་མ་རེད། ཁྱོད་ཀྱིས་ཅི་ཞིག་བཤད་རུང་། དེས་
དོན་བྱ་གང་ལའང་འགྱུར་བ་བཟོ་མི་ཐུབ། ངས་ཁྱོད་བག་མར་བསུ་ཤག་ཡིན།"
མོ་ཡང་བསྐྱར་ངུས་བྱུང་།
དོན་ལ་སྐབས་དེར་ང་མོར་ཕྲག་དོག་སྐྱེས་པ་ཞིག་རེད། མོས་རང་གི་གསང་བ་ང་
ལ་བརྟོལ་སོང་བ་རེད། རང་གི་ཁ་དངོས་ཀྱིས་བཤད་སོང་བ་རེད། ད་ལྟ་སྡུག་སེམས་ནད་
དྭངས་སོང་བ་རེད། མཚམས་དེར་ངས་ཁ་གདངས་ཏེ་ཨེན་ཙམ་མིན་ན་རང་གིས་ཇི་ལྟར་
ཧཱ་སན་ལ་རྒྱབ་འགལ་བྱས་ཚུལ་ལབ་སོང་། ངས་གཞི་མེད་ཉེས་འགེལ་བྱས་ཏེ་ཁོ་ཁྱིམ་
ནས་ཕྱིར་བསྐྲད་སོང་བ་རེད། ད་རུང་ཨ་ཕ་དང་ཨ་ལི་གཉིས་ཀའི་མི་ལོ་བཞི་བཅུའི་མཛའ་
བརྩེ་རྩ་བརླག་བཏང་སོང་བ་རེད། འོན་ཀྱང་ངའི་ངག་སྒོར་སྐད་ཆ་ཚིག་གཅིག་ཀྱང་ཐོན་
མ་སོང་། ངའི་དྲན་པ་སོམ་ཉིའི་རྒྱ་རུ་ཚུད་སོང་། སའོ་ལ་ཡཱ“ཐ་ཧོ་ལེ་ང་ཨ་མེར་ལས་རབ་
ཅིག་གིས་ལེགས་པ་ཁ་ཐོག་ངོ་བཞག་རེད། ཨ་གསལ་ཡང་གསལ་རེད། དེར་མ་ཟད། མོའི་
སྤོབས་པ་ནི་ཏན་ཏན་དེའི་ཁྲོད་ཀྱི་གྲུབ་ཆ་གཅིག་ཙམ་རེད། གཞན་ད་དུང་རྒྱུ་འབྲས།
གཞུང་རྒྱུད། ཀུན་གཞི་སོགས་ཀྱང་དེའི་ནང་དུ་མི་འཛོམས་པ་མ་རེད། འོ་ན་ང་རང་ཉིད་
ནི་མི་ཅི་འདྲ་ཞིག་ཡིན་ནམ།

ལེའུ་བཅུ་གསུམ་པ།

ཕྱི་ཉིན་ཞོགས་པར། ངེད་གཉིས་ཐ་ཧོ་ལེ་ཚང་ལ་ཕྱིན་ཏེ་གཉེན་རྟགས་རྒྱག་པའི་
མཛད་སྒོ་ཟིན་པར་བྱས། ཁོ་ཚང་གི་འཁོར་ལམ་འཇིབ་འཁོར་གྱིས་བཀང་འདུག་པས་ངས་
རང་གི་ཧྥོར་ཏེ་གཞུང་ལམ་གྱི་ཕར་ཁར་འཇོག་དགོས་བྱུང་། ཉིན་དེར་ངས་མཚོ་མདོག་
སྔོན་པོའི་ནུབ་ལྭ་ཆ་ཚང་ཞིག་གྱོན་ཡོད། ཁ་སང་ཨ་ཕ་ཕྱིར་ཁྱིམ་དུ་བླངས་རྗེས་ཚོང་ཁང་
དུ་སོང་ནས་ཉོས་པ་ཡིན། ལམ་དུ་ཆས་ཁར་ངས་རླངས་འཁོར་གྱི་མེ་ལོང་ནང་བལྟས་ཏེ་
མགུལ་ཆིངས་ཇེ་དྲང་ལ་བཏང་།
“བལྟས་ཡོང་ན་ཁྱོད་ཕོ་ཡག་ཅིག་རེད།” ཡིད་ཚིམ་པའི་ངང་ཨ་ཕས་དེ་ལྟར་སྨྲས།
ཅུང་ཞིག་ངོ་གནོང་སྟེ་ངས་སྐད་ཆ་གཞན་ལ་བསྒྱུར། “ཨ་ཕ། ཁྱོད་མི་བདེ་རྒྱུ་ཡོད་དམ།
ཁྱོད་ཀྱིས་ལྕོགས་སམ།”
“ལྕོགས་ཡོང་། དེ་རིང་ནི་ངའི་མི་ཚེ་འདིའི་ཆེས་དགའ་འོས་པའི་ཉིན་མོ་ཞིག་ཡིན།
ཨ་མེར” ཞེས་ཨ་ཕས་ངལ་དུབ་ངང་འཛུམ་མདངས་ཕྱུང་།
ངས་སྒོ་མོའི་ཕ་རོལ་གྱི་ལབ་གླེང་དང་དགོད་སྒྲ་སོགས་ཐོས། ད་དུང་འཇམ་མཉེན་
གྱི་ཨ་ཧྥུ་ཧན་རོལ་དབྱངས། ཉན་ཡོང་ན་འུ་སི་ཐ་ཏི་སར་ཧན་གྱི་མཛའ་གླུ་ཡིན་པ་འདྲ།
ངས་སྒོ་དྲིལ་མནན། གདོང་པ་ཞིག་མདུན་ངོའི་སྒེའུ་ཁུང་གི་དྲ་ཡོལ་ལས་ཁྱུག་ཙམ་མངོན་
ཏེ་ཕྱིར་བསྐུམས་སོང་། “ཁོ་ཚོ་བསླེབས་འདུག” ངས་སྐྱེས་མ་ཞིག་གིས་དེ་ལྟར་ལབ་པ་
ཐོས། ནང་རོལ་དལ་ཅག་གེར་གྱུར། སུ་ཞིག་གིས་རོལ་མོའི་སྒྲ་ཡང་གཏན་སོང་།
ཐ་ཧོ་ལེ་ལྕམ་མོས་སྒོ་ཕྱེ་བྱུང་། མིག་ནང་ཧྲིལ་པོ་དགའ་སྤྲོས་ཁེངས་ཏེ་མོས “ཞོགས་
པ་བདེ་ལེགས” ཟེར། མོས་སྐྲ་ལོར་ཡག་བཟོ་བརྒྱབ་འདུག ལུས་ལ་བོལ་གོང་བར་འཕྱིང་
བའི་ལྭ་ནག་རིང་པོ་ཞིག་གྱོན་འདུག ང་སྒོ་ཁྱམས་སུ་འཛུལ།
མིག་ཟུང་བརླན་ཟིན་པའི་མོས། “ཁྱོད་ཀྱིས་ཁྱིམ་ལ་གོམ་པ་དང་པོ་མ་སྤོས་གོང་ནས་
ང་ལ་མིག་ཆུ་བཞུར་སོང་། སྙིང་ཉེ་བའི་ཨ་མེར” ཟེར། ངས་མོའི་ལག་པའི་སྒང་ལ་འོ་བྱས།
མདང་དགོང་ཨ་ཕས་ང་ལ་བསླབས་པ་དེ་ལྟར།
མོས་ང་ཚོར་ལམ་ཁྲིད་དེ་གློག་སྒྲོན་གྱིས་འོད་འཚེར་རེར་བཀར་ཡོད་པའི་ཁྱམས་
རིང་བརྒྱུད་ནས་མགྲོན་ཚོམས་ཀྱི་ཕྱོགས་སུ་སོང་། ངས་ཤིང་གིས་ཤན་ཡོད་པའི་རྩིག་
ལྡེབས་སུ་འདྲ་པར་ཅི་རིགས་བཀལ་འདུག་པ་མཐོང་། ད་ནས་བཟུང་། འདྲ་པར་ངོས་ཀྱི་
མི་དེ་རྣམས་ངའི་གཉེན་མིར་གྱུར་སོང་བ་རེད། དེ་རུ་ལོ་ན་གཞོན་པའི་ཐ་ཧོ་ལེ་ལྕམ་མོ་སྐྲ་
ལོ་སྟུག་ཅིང་དམག་དཔོན་དང་ལྷན་ཅིག་ལངས་འདུག རྒྱབ་ངོས་ཡུལ་ལྗོངས་ནི་ཉི་ཅ་ལ་
ཀ་རྦབ་ཆུ་རེད། དེར་ཐ་ཧོ་ལེ་ལྕམ་མོས་སྲུབས་མེད་ལྭ་རིང་ཞིག་གྱོན་ཞིང་། དམག་དཔོན་
གྱིས་གོང་སྐེ་དོག་པའི་ཐོག་ལྭ་ཞིག་གྱོན་ཏེ་མགུལ་ཆིངས་ཕྲའུ་ཞིག་བརྒྱབ་འདུག ཁོའི་
སྐྲ་ལོ་གནག་ཅིང་རྫུབས་མཐུག དེའི་འཁྲིས་ན་སའོ་ལ་ཡཱའི་འདྲ་པར་ཞིག་འདུག མོ་གླིང་
གའི་ནང་གི་མགྱོགས་བགྲོད་འཁོར་ལོར་སྡོད་ཆས་བྱེད་དུས་ཤིག་རེད། ལག་པ་གཡུག་
གིན་འཛུམ་མདངས་མངོན། ཉི་ཟེར་གྱིས་མོའི་དངུལ་མདོག་གི་སོ་ཤུབས་འོད་དུ་འཚེར།
དེ་མིན་ད་རུང་འདྲ་པར་ཞིག་འདུག དེ་རུ་དམག་དཔོན་གྱིས་དམག་ཆས་ཆ་ཚང་གསོལ་
ཏེ་རྗོར་ཏན་གོང་མ་ཧུ་སེན'དང་ལག་འཇུ་བཏང་སྟེ་འདུག དེ་མིན་གོང་མ་ཙ་ཧེར་གྱི་
བྲིས་ཐང་ཞིག་ཀྱང་ལྡེབས་ལ་བཀལ་འདུག
མགྲོན་ཚོམས་སུ་ཧ་ལམ་མི་ཉི་ཤུ་ལྷག་ཅིག་འཛོམས་འདུག ཚང་མ་རྩིག་པར་གཏད་
པའི་ཁྲིའུའི་སྟེང་དུ་སྡོད། ཨ་ཕ་ནང་དུ་འཛུལ་དུས་ཚང་མ་ཡར་ལངས་བྱུང་། ང་ཚོས་ཁང་
པའི་ནང་ངོས་བསྐོར་ཏེ་ཕྱིན། ཨ་ཕས་སྔོན་ནས་ག་ལེར་ལམ་ཁྲིད། ང་རྗེས་སུ་འབྲངས།
ངེད་གཉིས་ཀས་མགྲོན་པོ་རེ་རེར་ལག་འཇུ་གཏོང་གིན་ཁམས་བཟང་ཞུས། དམག་དཔོན་
གྱིས་སྔར་མུས་བཞིན་ནུབ་ལྭ་སྐྱ་བོ་དེ་གྱོན་འདུག ཁོ་ཨ་ཕའི་མགུལ་ལ་འཁྱུད། གཉིས་
ཀས་ཕན་ཚུན་གྱི་སྟོད་རྒྱབ་ལ་ཡང་མོར་རྡེབ་རྡེབ་གནང་། གཉིས་ཀས་གཟབ་ནན་གྱི་ངག་
སྟབས་ནས “ཁྱོད་བདེ་མོ” ཟེར། དམག་དཔོན་གྱིས་ང་འཁྱུད་སྡོམ་གནང་། གཏིང་མི་
ཕིགས་པའི་ངང་འཛུམ་སྟེ་སྡོད། ཕར་བལྟས་ན། “འོ་ཡ། འདི་ད་འགྲིག་ནི་རེད། འུ་ཚོ་ཨ་
ཧྥུ་ཧན་གྱི་ལུགས་དང་མཐུན་ནི་རེད། ངའི་ཞི་ལུ” ཟེར་བ་དང་འདྲ། ངེད་གཉིས་ཀས་ཕན་
ཚུན་གྱི་འགྲམ་པར་ལན་གྲངས་གསུམ་རེར་འོ་བྱས།
ངེད་ཚོ་འཚང་ག་ཤིག་ཤིག་ཁང་པའི་ནང་བསྡད། ཨ་ཕ་ངེད་གཉིས་གཞོགས་གཅིག་
ཏུ་བསྡད། ཁ་སྤྲོད་དུ་དམག་དཔོན་ཐ་ཧོ་ལེ་དང་ཁོང་གི་ལྕམ་མོ་བཞུགས། ཨ་ཕའི་དབུགས་
འགྱུ་ཅུང་ཞིག་ཁག་པོར་སོང་། ཡང་ནས་ཡང་དུ་དཔྲལ་བའི་སྒང་གི་རྔུལ་ཆུ་འབྱིད། ལག་
ཕྱིས་བླངས་ནས་གློ་ལུ་རྒྱག ངས་ཁོར་བལྟས་ཡོད་པ་མཐོང་བས་ཁོས་བཙན་གྱིས་འཛུམ་
མདངས་ཤིག་བསྟན་ཏེ་སྐད་མགོ་དམའ་མོས “སྐྱོན་མེད” ཟེར།
སྲོལ་རྒྱུན་སྲུང་བརྩི་བྱས་ཏེ། སའོ་ལ་ཡཱ་ཕྱིར་བུད་མ་བྱུང་།
ཚང་མས་ཕན་ཚུན་ཁམས་འདྲི་སྟབས་བདེ་རེ་ཞུས་རྗེས་སོ་སོའི་འདོད་མོས་ལྟར་ལབ་
གླེང་ཅི་རིགས་བྱས། གང་འཚམས་ནས་དམག་དཔོན་གྱིས་སྐམ་ལུ་འགའ་བརྒྱབ། ཁང་
པའི་ནང་དལ་རྨེག་གེར་སོང་། མི་རེ་རེས་མགོ་བོ་སྨད་དེ་རང་གི་ལག་པར་ལྟ་བའི་ཁུལ་
གྱིས་གུས་ལུགས་སྐྱོང་། དམག་དཔོན་གྱིས་ཨ་ཕར་མགོ་བོ་ལྡེམ་ཙམ་གནང་།
ཨ་ཕས་གྲེ་བ་གསེང་ཙམ་བྱས་རྗེས་སྐད་ཆ་བཤད་པའི་མགོ་བརྩམས། འོན་ཀྱང་བར་
བར་ནས་མཚམས་འཇོག་རེ་མ་གནང་ན་སྟོད་དབུགས་འཚང་སྟེ་ཚིག་རྔ་མཐུད་མི་ཐུབ་
པར་འདུག “སྐུ་ངོ་དམག་དཔོན། སྙིང་ཉེ་བའི་ལྕམ་ཡ་རྨེ་ལཱ…………དེ་རིང་དགའ་བ་
བྲོད་པའི་སེམས་དང་བཅས། ངེད་ཕ་བུ་གཉིས་ཀ་ཁྱེད་ཚང་གི་སྒོ་ཁ་ནས་བུད་དེ་གོ་ཁ་རུ་
བསྡད་པ་ཡིན། ཁྱེད་རྣམ་པ་ནི………སྐུ་དྲག་མི་ཆེན་གྱི་ཁྱིམ་རྒྱུད་རེད། རིགས་རུས་ཅི་བས་
མཐོ། ཁྲག་རྒྱུན་ཅི་བས་གཙང་། ངས་དེ་རིང་གཞན་ཞིག་འཁྱེར་ཡོང་མེད། ཏག་ཏག་བསམ་
པ་རྣམ་དག་དང་བཀུར་སྟི་ཚད་མེད་ཁྱེར་ཡོང་སྟེ…………ཁྱེད་དང་ཁྱེད་ཀྱི་ཁྱིམ་རྒྱུད་
ཐེག་ཚད་ཀླད་པའི་གཙུག་དང་མི་ཐེག་ཕྲག་པའི་ཁིས་སུ་འཁུར་འདོད་ཡིན...…..…ད་
རུང་…………ཁྱེད་ཚང་གི་དགུང་ལ་ཡལ་བའི་ཡབ་མེས་དག་ལའང་ཞེ་ཐག་པས་རྗེས་དྲན་
ཞུ།” ཁོས་ངལ་ཅུང་ཙམ་གསོས། དབུགས་འགྱུ་སྙོམས་རྗེས་དཔྲལ་ངོས་འབྱིད་ཙམ་
གནང་། “སྙིང་ཉེ་བའི་ཨ་མེར་ནི་ངའི་བུ་ཁོ་ན་ཉིད་དེ་ཡིན……བུ་ཁོ་ན་ཉིད་དེ། དེར་
བརྟེན་ངའི་ཡ་ཐོད་ཀྱི་མིག་དང་ཡ་ཁོག་གི་སྙིང་དང་ཁྱད་མེད། ཁོས་ཁྱེད་ཀྱི་བྱམས་
དང་བརྩེ་བ……………འབྲས་མེད་ཆུད་ཟོས་སུ་མི་གཏོང་རྒྱུ་ངའི་རེ་བ་ཡིན། ཁྱེད་ཀྱིས་སྙིང་ཉེ་
བའི་ཨ་མེར་དང་ང་ལ་གཟི་བརྗིད་བསྩལ་ཏེ………ངེད་ཕ་བུ་གཉིས་ཁྱེད་ཀྱི་གཉེན་མི་རུ་
དང་ལེན་གནང་རྒྱུར་ངས་ལྷག་བསམ་རྣམ་དག་གིས་ཞུ་བ་འབུལ།”
དམག་དཔོན་གྱིས་བཀུར་བཟོའི་ཚུལ་གྱིས་མགོ་བོ་ལྡེམ་ཙམ་གནང་སྟེ་སྐད་ཆ་
བཤད་བྱུང་།
“སྐྱེས་ཕོ་རབ་ཁྱོད་འདྲ་བའི་བུ་ངེད་ཚང་གི་ནང་མིར་གྱུར་པ། ངེད་ཐ་ཧོ་ལེ་ཚང་གི་
ངོ་སོ་ཡིན། བསོད་ནམས་ཡིན། ཁྱོད་ཀྱི་མཚན་སྙན་ཉེ་རིང་ཀུན་ལ་གྲགས་ཡོད། ཁ་པུར་
ནས། ང་ནི་ཁེངས་པ་བསྐྱུངས་ཏེ་ཁྱོད་ལ་དགའ་གུས་ཞུ་མཁན་གྱི་གྲས་ཡིན། ཡི་རངས་
འབུལ་མཁན་གྱི་གྲས་ཡིན། དེ་རིང་ཡང་དེ་ལས་མ་འདས། ཁྱེད་ཚང་དང་ངེད་ཚང་དགའ་
བའི་གཉེན་དུ་གྱུར་པ། ང་ཚོས་རང་གི་གཟི་བརྗིད་ཅིག་ཏུ་བརྩིས་ཏེ་ཡོད། ལ་རྒྱ་ཞིག་ཏུ
བསྒོམས་ཏེ་ཡོད།”
“སྙིང་ཉེ་བའི་ཨ་མེར། ཁྱོད་ཕ་བཟང་གི་བུ་རེད། གཡག་བཟང་གི་ཀོ་རེད། ངས་ཁྱོད་
ལ་བཤད་འདོད་པ་ནི། ཁྱོད་ངེད་ཚང་ལ་ཕེབས་པར་ངས་སེམས་བསམ་པའི་གཏིང་ནས་
དགའ་བསུ་ཞུ། ཡར་གཏོག་རྒྱག ད་ནས་བཟུང་ཁྱོད་ངེད་ཚང་གི་མག་པ་རེད། ངའི་གཅེས་
ཕྲུག་མའི་ཚེ་གཅིག་གི་སྐྱ་ཡ་རེད། དེ་རིང་གཉེན་ཚང་དང་ཞང་ཚང་འོ་ཆུ་དབྱེར་མེད་
ཡིན། གཞིས་མགྲོན་གཉིས་ཀ་གྲོས་ཐོག་འདི་ཡིན། གདན་ཐོག་གཅིག་ཡིན། དེ་རིང་ཕྱིན།
འུ་ཁ་གཉིས་ཀས་སྐྱིད་ཀྱི་རྟ་ཕོ་མཉམ་ཞོན་ཡིན། གདོས་ཀྱི་ཁུར་པོ་མཉམ་འཁུར་ཡིན། དེ་
མིན། དྲིན་ཆེན་ཕ་མ་ཡ་བཞིའི་གནས་ལུགས་ངས་ཁྱོད་ལ་བསླབ་ག་ལ་དགོས། ཨ་མེར་
ཁྱོད་ཀྱིས་ང་དང་སྙིང་ཉེ་བའི་ཡ་རྨེ་ལཱ། རང་གི་ལུས་ཀྱི་ཕ་མ་མིན་རུང་ལམ་གྱི་ཕ་མར་
འཁུར་ཡོང་བར་ང་ལ་ཡིད་ཆེས་ཡོད། རེ་བ་ཆེ། ཚིག་གསུམ་བསྡུ་མ་བྱས་ན། ཕ་རྒན་ངས་
མག་པ་ཁྱོད་དང་ངའི་སྙིང་ཉེ་བའི་བུ་མོ་སའོ་ལ་ཡཱ་གཉིས་ཀའི་འཚོ་བར་བདེ་སྐྱིད་ལྡན་
པར་ཤོག་ཟེར་བའི་བཀྲ་ཤིས་ཁ་གཡང་འདི་ཡིན།”
ཚང་མས་ཐལ་མོ་བརྡབས་བྱུང་། ཐལ་མོའི་རྡེབ་སྒྲའི་ཁྲོད་ནས་མི་རྣམས་ཀྱིས་མགོ་བོ་
ཀྱོག་སྟེ་ཁྱམས་རིང་གི་ཕྱོགས་དེར་བལྟས་བྱུང་། ཏག་ཏག་དུས་ཚོད་དེར་བསླེབས་པར་ངས་
ཡུན་རིང་བསྒུགས་པ་མིན་ནམ།
སའོ་ལ་ཡཱ་ཕར་གཞོགས་དེ་གར་གཞི་ནས་མངོན་བྱུང་། མོས་རྒུན་ཆང་མདོག་གི་
ཨ་ཧྥུ་ཧན་གྱི་སྲོལ་རྒྱུན་གྱི་བག་ལྭ་གྱོན་ཞིང་ཕུ་ཐུང་རིང་པོར་གསེར་གྱི་རྒྱན་ཆས་སྤྲས་
ཏེ། དངོས་འབྲེལ་མིག་ཕར་བལྟས་ཚུལ་ལ་མི་ལོན་པ་ཞིག་འདུག ཨ་ཕས་ངའི་ལག་མགོ་
ནས་དམ་པོར་བཅིངས། ཐ་ཧོ་ལེ་ལྕམ་མོ་ཡང་བསྐྱར་ངུས་བྱུང་། སའོ་ལ་ཡཱ་ག་ལེར་ང་ཚོའི་
ཕྱོགས་སུ་ཡོང་། རྒྱབ་ཏུ་དགའ་ཉེ་མོ་གཞོན་ཁྱུ་གཅིག་འབྲངས།
མོས་ངའི་ཨ་ཕའི་ལག་པར་འོ་བྱས་ཤིང་། དེའི་འཕྲོར་གཞི་ནས་ངའི་འཁྲིས་སུ་ཙོག་
སྟེ་མགོ་བོ་ཅུང་ཞིག་སྨད་དེ་བསྡད།
ཐལ་མོ་རྡེབ་པའི་སྒྲ་ཡང་བསྐྱར་གྲག་བྱུང་།
སྲོལ་རྒྱུན་ལྟར་ན། སའོ་ལ་ཡཱ་ཚང་གི་གསོལ་སྟོན་ནི་གཉེན་རྟགས་རྒྱག་པའི་གསོལ་
སྟོན་ཡིན་ལ། དེ་ནི“སྦྲང་རྩི་མྱང་བ” ཟེར་བའི་ཆོ་གའང་རེད། དེའི་འཕྲོར་དུས་ཡུན་
ཟླ་བ་འགའ་ཡོད་པའི་གཉེན་ངོ་སྤྲོད་ཀྱི་གསོལ་སྟོན་རེད། དེ་ནི་གཙོ་བོ་བག་མ་དང་མག་
པ་གཉིས་ཀ་ཕན་ཚུན་གྱི་ཁྱིམ་ཚང་དང་ནང་མི་ལ་ལོབ་ཏུ་འཇུག་པའི་གོ་རིམ་རེད། དེའི་
རིང་གི་འགྲོ་སོང་ཡོད་ཚད་ཨ་ཕ་གཅིག་པུས་འཁུར་དགོས།
སའོ་ལ་ཡཱ་ངེད་གཉིས་ཀྱི “སྦྲང་རྩི་མྱང་བའི” ཆོ་ག་སྟབས་བདེར་བསྒྱུར་རྒྱུར་
གཞོགས་གཉིས་ཀ་མོས་མཐུན་བྱུང་། རྒྱུ་མཚན་མ་བཤད་རུང་ཚང་མའི་སེམས་ན་གསལ།
ཨ་ཕར་ཟླ་བ་འགའ་ཡི་ཚེ་ལས་མེད།
གཉེན་སྟོན་སྟ་གོན་བྱེད་རིང་། སའོ་ལ་ཡཱ་ངེད་གཉིས་ལ་ཁེར་ཐུག་བྱེད་པའི་གོ་
སྐབས་མེད། རྒྱུ་མཚན་ནི་ངེད་གཉིས་ཀྱིས་ད་དུང་གཉེན་སྒྲིག་བྱས་ཡོད་པ་མ་རེད། ཐ་ན་
གཉེན་རྟགས་ཀྱི་གོ་རིམ་ཡང་རྫོགས་མེད་པས་ལུགས་དང་མི་མཐུན། དེར་བརྟེན་ང་སྔར་
མུས་བཞིན་ཨ་ཕ་དང་ལྷན་དུ་བསྡད། དགོང་མོར་ད་གཟོད་ཐ་ཧོ་ལེ་ཚང་ལ་ནུབ་འཚལ་
འཐུང་དུ་འགྲོ། ཚང་མ་ནུབ་འཚལ་གྱི་ཅོག་སྒམ་མཐར་འཛོམས་དུས་སའོ་ལ་ཡཱ་ངའི་ཁ་
སྤྲོད་དུ་སྡོད། དུས་དེར་ངས་ཀླད་པའི་ནང་རྟོག་བཟོ་འདི་འདྲ་བྱས། མོས་མགོ་བོ་ངའི་བྲང་
ཁར་བསྙེས། ངས་མོའི་སྐྲ་ལོའི་དྲི་བསུང་ལ་སྣོམ། ད་དུང་མོ་དང་ཁ་སྐྱེལ། མོ་དང་དགའ་
བདེའི་འདོད་རྩེད་ལ་ཅི་དགར་རོལ།
གཉེན་སྟོན་གྱི་ཕྱིར། ཨ་ཕས་ཨ་སྒོར་སུམ་ཁྲི་ལྔ་སྟོང་གི་འགྲོ་སོང་བཏང་། དེ་ནི་ཧ་
ལམ་ཁོའི་ཚེ་བསོགས་བྱས་པའི་རྒྱུ་ནོར་ཡོད་ཚད་པོ་རེད། ཁོས་ཧྥུར་མན་ཏེ་ནས་ཨ་ཧྥུ་ཧན་
གྱི་གསོལ་སྟོན་ཚོམས་ཆེན་ཞིག་གླས། སྦྱིན་བདག་ནི་ཁ་པུར་ནས་བཟུང་ངོ་ཤེས་པའི་ཤག་
པོ་རྙིང་བ་ཞིག་རེད། ཨ་ཕར་རིན་གོང་གཅོག་ཕབ་ཅི་ནུས་གནང་འདུག དེའི་འཕྲོར་ཨ་
ཕས་རོལ་མོ་ཚོགས་པ་གདན་འདྲེན་ཞུ་དགོས་ཟེར། ད་རུང་ངས་སའོ་ལ་ཡཱར་ཉོས་པའི་རྣོ་
ཕ་ལམ་གྱི་སོར་གདུབ་ལ་རིན་དངུལ་སྤྲད། ངས་སྟོན་མོར་གྱོན་དགོས་པའི་ནུབ་ལྭ་བྱ་སྒྲོ་མ་
དང་། མནའ་འཇོག་ཅེས་པའི་ཆོ་གའི་སྟེང་གྱོན་དགོས་པའི་སྲོལ་རྒྱུན་གྱི་ལྭ་ལྗང་ཆ་ཚང་
བཅས་ཉོས།
གཉེན་སྟོན་ལ་སྟ་གོན་བྱ་དགོས་པའི་དོན་བྱར་རྫོགས་སྣེ་ཞིག་མི་འདུག སྟབས་
ལེགས་ཏེ་མང་དག་ཐ་ཧོ་ལེ་ལྕམ་མོ་དང་མོའི་གྲོགས་མོ་ཚོས་བསྒྲུབས་སོང་། ངས་ཐ་ན་ལས་
ཀ་དེ་དག་གི་གྲངས་ཀ་ཙམ་མཛུབ་མོ་བཀུག་སྟེ་བརྩི་དགོས་ཀྱང་དཀའ་ཚོད་རེད།
ངས་ངེད་གཉིས་ཀྱི་མནའ་འཇོག་མཛད་སྒོ་དྲན་སོས་ཀྱི་ཡོད། ཚང་མས་ཅོག་སྒམ་
ཞིག་གི་མཐའ་བསྐོར་ནས་ཙོག སའོ་ལ་ཡཱ་ངེད་གཉིས་ཀྱིས་ལྭ་བ་ལྗང་གུ་རེ་གྱོན་
དབྱི་སི་ལན་གྱི་ཁ་དོག དེ་ནི་དཔྱིད་ཀ་དང་རེ་བར་རྐང་ཚུགས་པའི་ཁ་དོག་ཀྱང་རེད། དེའི་
འཕྲོར་ངས་ནུབ་ལྭ་ཆ་ཚང་གྱོན། སའོ་ལ་ཡཱས(ཅོག་སྒམ་མཐའ་ཡི་སྐྱེས་མ་འབའ་ཞིག)
གདོང་པ་བཀབ་ཅིང་སྟོད་གོས་ཕུར་རིང་ཞིག་གྱོན། ཨ་ཕ། དམག་དཔོན་ཐ་ཧོ་ལེ།(ཉིན་
དེར་ཁོས་ནུབ་ལྭ་བྱ་སྒྲོ་མ་གྱོན་ཡོད) ད་དུང་སའོ་ལ་ཡཱའི་ཨ་ཁུ་དང་ཨ་ཞང་འགའ་ཡང་
ཅོག་སྒམ་མཐའ་རུ་ཡོད། སའོ་ལ་ཡཱ་ངེད་གཉིས་ཀྱིས་མགོ་བོ་སྨད་ཅིང་རྣམ་འགྱུར་ནི་
གཟབ་ནན་དང་རྣམ་དག་ཏུ་ཡོད། ཕན་ཚུན་ལ་ལྟ་ན་ལྐོག་ནས་ཟུར་མིག་གིས་ལྟ་རྒྱུ་ལས་
འོས་མེད། རྨོ་ལཱས་དཔང་མི་ལ་དྲི་བ་བཏོན་ཞིང《ཁུ་རན་གསུང་རབ》བསྐྱོར། ངེད་གཉིས་
ཀས་མནའ་བོར་ཞིང་གཉེན་སྒྲིག་ཡི་གེའི་སྟེང་མིང་རྟགས་བཀོད། སའོ་ལ་ཡཱའི་ཨ་ཞང་སྟེ་
ཐ་ཧོ་ལེ་ལྕམ་མོའི་མིང་པོ་ཧྥུ་ཅི་ཉི་ཡ་ནས་ཡོང་བ་རེད། ཁོའི་མིང་ལ་ཧྲ་ལེ་ཕུ་ཟེར། སྐབས་
དེར་ཁོ་ཡར་འགྲེང་སྟེ་མགྲིན་པ་གསང་ཙམ་བྱས། སའོ་ལ་ཡཱས་སྔོན་ཆད་ང་ལ་བཤད་
མྱོང་། ཁོས་ཨ་རི་ནས་མི་ལོ་ཉི་ཤུར་འཚོ་བ་བསྐྱལ་ཞིང་སྐབས་དེར་དམངས་སྤོར་ཁང་དུ་
ལས་ཀ་གཉེར། ད་དུང་ཨ་རིའི་བུ་མོ་ཞིག་ཆུང་མར་བླངས་ཡོད་ཟེར། ཁོ་ད་རུང་སྙན་ངག་
པ་ཞིག་ཀྱང་རེད། གཟུགས་བོངས་ཐུང་ཞིང་ལྟིག བྱད་བཞིན་བྱིའུ་འདྲ། མགོ་སྐྲ་སྤག་སོབ་
སོབ། ཁོས་ཆེད་དུ་སའོ་ལ་ཡཱར་སྙན་རྩོམ་རིང་མོ་ཞིག་བརྩམས་ཏེ་གྱེར་འདོན་གནང་། དེ་
ནི་བྲེལ་སྟབས་ངང་མགྲོན་ཁང་གི་འཕྲིན་ཤོག་སྟེང་བྲིས་པ་ཞིག་རེད། “ཨ་ལ་ལ། སྙིང་ཉེ་
བའི་ཧྲ་ལེ་ཕུ། ངོ་མ་ཡག་པོ་བྲིས་གནང་འདུག” ཁོས་སྙན་ངག་གྱེར་ཚར་འཕྲལ་ཚང་
མས་དེ་ལྟར་སྐད་ཅོར་བརྒྱབ།
ངེད་གཉིས་སྟེགས་བུའི་སྒང་དུ་སོང་བ་ངས་ད་ལྟའང་དྲན་སོས་ཐུབ། སྐབས་དེར་ངས་
ནུབ་ལྭ་བྱ་སྒྲོ་མ་གྱོན་ཡོད། སའོ་ལ་ཡཱས་གདོང་པ་གཡོགས་ཤིང་བག་ལྭ་དཀར་པོ་གྱོན་ནས་
ང་དང་ལག་རྡང་སྦྲེལ། ཨ་ཕ་ངའི་འཁྲིས་སུ་གཏོད་དེ་སོང་། དམག་དཔོན་ཁྱོ་ཤུག་གཉིས་
སའོ་ལ་ཡཱའི་གཞོགས་དེར་གཤིབ་ནས་འགྲོ། གཞུག་ལ་གཉེན་ཉེ་ཁྱུ་གཅིག་འབྲང་སྟེ་ངེད་
གཉིས་གསོལ་སྟོན་ཚོམས་ཆེན་དུ་སོང་། འགྲམ་གཉིས་ནི་ཐལ་མོ་རྡེབ་ཅིང་དགའ་འབོད་
སྒྲོག་མཁན་སྐུ་མགྲོན་རེད། ད་རུང་པར་ཆས་ཀྱི་གློག་འོད་མཚམས་མི་ཆད་པར་འཁྱུག་
ཡོང་། སའོ་ལ་ཡཱ་དང་ངེད་གཉིས་དཔུང་པ་གཤིབ་སྟེ་ལངས་ནས་བསྡད། མོའི་ནུ་བོ་སྟེ་སྙིང་
ཉེ་བའི་ཧྲ་ལེ་ཕུའི་བུ་ཆུང་གིས་ངེད་གཉིས་ཀྱི་མགོ་ཐོག་ཏུ《ཁུ་རན་གསུང་རབ》བཏེགས།
སྒྲ་སྐྱེད་གློག་སྒམ་ལས་གཉེན་སྟོན་གྱི་གླུ་གཞས་གྲག་འོང་། ག་ལེ་གྱིས། ཨ་ཕ་ངེད་གཉིས་
ཁ་པུར་དང་གྱེས་པའི་མཚན་མོ་དེར། རྨ་ཤེ་བྷའི་ཞིབ་བཤེར་ས་ཚིགས་ཀྱི་ཨུ་རུ་སུའི་
དམག་མི་དེས་བཏང་བའི་གཞས་དེ།
ཞོགས་པ་ལྡེ་མིག་ཏུ་སྒྱུར་དང་།
ལྡེ་མིག་ཁྲོན་པ་རུ་གཡུགས་ཤིག
ག་ལེ་གྱིས། ངའི་སྙིང་སྡུག་གི་ཟླ་བ། ག་ལེ་གྱིས།
ཉི་གཞོན་ཤར་ཕྱོགས་སུ་རྟོད་དང་།
འཆར་ཚོད་བརྗེད་ངས་ཀྱིས་ཁྱེར་ཞིག
ག་ལེ་གྱིས། ངའི་སྙིང་སྡུག་གི་ཟླ་བ། ག་ལེ་གྱིས།
ངེད་གཉིས་སྟེགས་བུའི་སྒང་གི་གོང་མའི་བཞུགས་ཁྲི་ཞིག་དང་མཚུངས་པའི་འབོལ་
ཁྲི་དེར་བསྡད་པ་ངས་དྲན་སོས་ཐུབ། སའོ་ལ་ཡཱས་ངའི་ལག་པ་ནས་བཟུང་སྟེ་སྡོད། ཕལ་
ཆེར་སྐུ་མགྲོན་སུམ་བརྒྱ་ལྷག་གིས་ངེད་གཉིས་ལ་བལྟས་ཏེ་ཡོད། དེའི་འཕྲོར་ངེད་གཉིས་
མཛད་སྒོ་གཞན་ཞིག་ལ་ཞུགས། དེ་རུ་མི་རྣམས་ཀྱིས་ངེད་གཉིས་ལ་མེ་ལོང་ཞིག་སྤྲད།
མགོ་ལ་སེང་གོས་ཤིག་གཡོགས། དེ་ནས་ངེད་གཉིས་ཀྱིས་མེ་ལོང་བརྒྱུད་དེ་ཕན་ཚུན་གྱི་
བྱད་བཞིན་ལ་ཧུར་རེར་ལྟ་རུ་འཇུག མེ་ལོང་ནང་གི་སའོ་ལ་ཡཱ་ནི་འདབ་མ་ལྷུག་པོར་
གྲོལ་བའི་མེ་ཏོག་ཇི་བཞིན་ཡི་གར་འོང་། ངས་སྐད་དམའ་མོས་ཐེངས་དང་པོར “ང་ཁྱོད་
ལ་དགའ” ཞེས་ལབ། མཚམས་སྤྲིན་ལྟ་བུའི་དམར་མདངས་ཤིག་མོའི་གདོང་ལ་རྣམ་
པར་བཞད།
ད་རུང་དྲན་སོས་ཐུབ་པ་ནི། སྲེག་ཟས། ཤ་ཐུག རི་སྐྱེས་ཚ་ལུ་མའི་སྐྱོ་མ་སོགས་ཟས་
མཆོག་ཅི་རིགས་ཀྱི་སྡེར་ཁ་བཤམས་ཡོད། ངེད་གཉིས་ཀྱི་བར་དུ་འཚིར་ཏེ་ཨ་ཕ་འབོལ་
ཁྲིར་སྡོད་ཅིང་གདོང་པ་འཛུམ་གྱིས་བརྟས། ད་རུང་དྲན་སོས་ཐུབ་པ་ནི། རྔུལ་ནག་ཕྲོམ་
ཕྲོམ་འབབ་པའི་སྐྱེས་པ་ཚོས་གྲལ་ཕྲེང་སྒོར་མོར་བསྒྲིགས་ཏེ་སྲོལ་རྒྱུན་གྱི་ཞབས་བྲོ་
འཁྲབ། སུ་ཞིག་ཐང་ཆད་དེ་ཕྲེང་སྒོར་དེ་ལས་ཕྱིར་འབུད་པའི་བར། ལག་རྔའི་སྒུག་མི་
བཟོད་པའི་རྡུང་འགྲོས་ནི་ཇེ་མགྱོགས་ནས་ཇེ་མགྱོགས་སུ་འགྲོ། ངས་སྐབས་དེར་ལཱ་ཤེན་
ཧན་ཡོད་ན་ཅི་མ་རུང་སྙམ་པའང་ད་ལྟ་དྲན་སོས་ཐུབ།
དེས་མི་ཚད་ངའི་སེམས་སུ་ཧཱ་སན་གྱིས་ཀྱང་གཉེན་སྒྲིག་བྱས་ཟིན་ནམ་སྙམ། གལ་
ཏེ་ཟིན་ན། ཁོས་མགོ་ལ་སེང་གོས་གཡོགས་ཏེ་མེ་ལོང་ལས་མཐོང་བའི་གདོང་པ་དེ་ནི་བུ་
མོ་སུ་ཞིག་གི་གདོང་པ་ཡིན་ནམ་སྙམ། ཁོའི་སྤར་མོའི་ནང་གི་མཚལ་རིས་ཅན་གྱི་ལག་པ་
དེ་ནི་བུ་མོ་སུ་ཞིག་གི་ལག་པ་ཡིན་ནམ་སྙམ།
ཆུ་ཚོད་གཉིས་པ་ཡས་མས་སུ། གསོལ་སྟོན་ཨ་ཕའི་སྡོད་ཁང་དུ་སྤར། ཡང་ཇ་ཐུན་
གཅིག་བཤམས། མཐར་ཁྱིམ་མཚེས་ཚང་གིས་ཉེན་རྟོག་པའང་འབོད་དགོས་བྱུང་། དེ་
ལྟར་ཧ་ཅང་འཕྱི་པོ་ཆགས་ཏེ་ཉི་མའང་འཆར་ལ་ཉེ་དུས་ད་གཟོད་འཁྲུག་ཆ་གཞིལ་ཞིང་
མི་རྣམས་སོ་སོར་གྱེས། དེར་སའོ་ལ་ཡཱ་ངེད་གཉིས་ལུས་གདན་ཐོག་གཅིག་ནས་གཤིབ་
སྟེ་མགོ་སྔས་ཐོག་གཅིག་ལ་བཞག སྐྱེས་ཏེ་ཉི་མ་དེའི་བར་དུ་ཁོར་ཡུག་ཧྲིལ་པོ་སྐྱེས་པས་
བཟུང་སྟེ་ཡོང་མཁན་ངས། མཚན་མོ་དེར་ཐེངས་དང་པོར་སྐྱེས་མ་མོའི་ཡིད་དུ་འོང་བའི་
འཇམ་མཉེན་གྱི་འཇིག་རྟེན་མྱུལ་བ་ཡིན། ཁོ་མོ་ཅག་གི་རླབས་ཆེ་བའི་མཉེས་གཤིན་ལ་
ངོམ་མེད་དུ་མྱོང་རོལ་བྱས་པ་ཡིན།
མོ་རང་གི་འདོད་མོས་ལྟར། སའོ་ལ་ཡཱ་ཁྱིམ་ནས་བཏེགས་ཏེ་ཨ་ཕ་ངེད་གཉིས་དང་
ལྷན་དུ་བསྡད།
“ངའི་སེམས་སུ། ཁྱོད་ཀྱིས་འུ་གཉིས་གཅིག་པུར་ལྷན་དུ་བསྡད་ན་ལེགས་ཚུལ་ལབ་
ཡོང་སྙམ།” ངས་དེ་ལྟར་སྨྲས་པའི་ལན་དུ་མོས། “ནད་ཀྱིས་ཐེབས་པའི་ཨ་ཕར་ཁ་ཡ་མི་
བྱེད་དམ” ཟེར། ངས་སྐབས་དེའི་མོའི་མིག་མདངས་ལས་མཐོང་བ་ནི། དེ་ནི་མནའ་མ་
ཞིག་གི་འོས་འགན་དང་མཐུན་ནམ་ཟེར་བའི་རྣམ་འགྱུར་དེ་རེད།
ངས་མོ་ལ་འོ་བྱས་ཤིང “ཐུགས་རྗེ་ཆེ” ཞུས།
སའོ་ལ་ཡཱས་དེ་ལྟར་བསམ་པ་རྣམ་དག་གིས་ཨ་ཕ་སྙོར། ཞོགས་པར། མོས་ཨ་ཕར་
སོབ་བག་དང་ཇ་པ་ཏི་གྲ་སྒྲིག་བྱས་རྗེས་མལ་སའི་ནང་ནས་ཁོ་ཡར་ལ་སྐྱོར་ཡོང་། ཁོ་ལ་
ཟུག་འཇོམས་ཀྱི་སྨན་སྟོབ། ཁོའི་ལྭ་བ་འཁྲུད། ཕྱི་དྲོ་རེ་རེར་ཚགས་པར་ལས་ཁོ་ལ་རྒྱལ་
སྤྱིའི་གསར་འགྱུར་ཀློག ལར་ཁོས་ཁེམ་བུ་འགའ་ལས་ལེན་མི་ཐུབ་རུང་། ཁོ་ཆེས་བཏུང་
རྒྱུར་དགའ་བའི་ཞོག་ཁོག་གི་ཐུག་སྡོར་བཟོ། ད་དུང་ཁོ་ཁྲིད་དེ་ཁད་ཉེ་ས་ནས་གོམ་འཆམ་
གཏོང་། ཁོ་མལ་སར་ལྷུང་རྗེས། དཔྱི་མགོར་རྡོལ་རྨ་མི་འབྱུང་བའི་ཕྱིར་ཆུ་ཚོད་རེའི་འཕྲོ་
ནས་ཁོའི་ལུས་གཞོགས་བསྒྱུར་ཏེ་སྣོལ།
ཉིན་ཞིག ངས་སྨན་འཚོང་ཁང་ལས་མཱ་ཧྥེ་ཉོས་ནས་ཕྱིར་ལོག་སྟེ་སྒོ་ཕྱེ་མ་ཐག སའོ་
ལ་ཡཱས་རྟབ་རྟབ་པོར་དངོས་པོ་ཞིག་ཨ་ཕའི་བལ་ཕྱར་གྱི་འོག་ཏུ་བཅུག་སོང་བ་མཐོང་།
“ཝ་ཡེ། ངས་མཐོང་བྱུང་། ཁྱོད་གཉིས་ཀྱིས་ག་རེ་སྦེད་ཀྱིན་ཡོད།
སའོ་ལ་ཡཱ་འཛུམ་སྟེ། “ཅང་མ་རེད” ཟེར།
“རྫུན་ལོབ” ཅེས་ངས་ཨ་ཕའི་བལ་ཕྱར་ཡར་བཏེགས། ཟིན་དེབ་ཀོ་ཤུན་མ་དེ་ཡར་
ལག་ཏུ་བླངས་མ་ཐག་ངས་ཅི་ཞིག་ཡིན་པ་ཤེས་རུང་། “འདི་ཅི་ཞིག་རེད” ཅེས་ངག་ལས་
ཐལ། དེ་ནས་དྲན་པ་གཡེལ་ལེར་ཟིན་དེབ་དེའི་ཁ་མཐའི་གསེར་སྐུད་ལ་ནོམ་ཉུག་བྱས།
ངས་ལཱ་ཤེན་ཧན་གྱིས་ཟིན་དེབ་དེ་ང་ལ་གནང་བའི་མཚན་མོ་དེ་དྲན། ང་ལོལ་བུད་
པའི་མཚན་མོ་དེ། ཤོག་སྦག་ཅི་རིགས་སིར་སིར་གནམ་ལ་འཕུར། དམར་ལྗང་སེར་པོའི་
འོད་ཀྱི་མེ་ཏོག་རེ་རེ་བར་སྣང་ཁམས་ནས་སྡུག་གུར་བཞད།
“ཁྱོད་ཀྱིས་འདི་འདྲ་འབྲི་ཤེས་པ་ངའི་ཡིད་ལའང་མ་ཤར།” སའོ་ལ་ཡཱས་དེ་ལྟར་ཟེར།
ཨ་ཕས་དཀའ་ཚེགས་ངང་སྔས་མགོའི་སྒང་ནས་མགོ་བོ་ཡར་དགྱེ་སྟེ། “ངས་མོར་ལྟ་
རུ་བཅུག་པ་ཡིན། ཁྱོད་ཀྱི་སེམས་ལ་མི་གནོད་པར་སྨོན” ཟེར།
“ག་ལ་གནོད་སྲིད། ངའི་སྙིང་ཉེ་བའི་ཕ་རྒན” ཞེས་ངས་ཟིན་དེབ་སའོ་ལ་ཡཱར་
ཕྱིར་སྤྲད་རྗེས་སྒོ་ཕྱིར་སོང་། ཨ་ཕས་ཆེས་མཐོང་མི་འདོད་པ་ནི་ངའི་མིག་ཆུ་ཡིན།
གཉེན་སྟོན་རྗེས་ཀྱི་ཟླ་གཅིག་རིང་། ཐ་ཧོ་ལེ་ཁྱོ་ཤུག ཧྲ་ལེ་ཕུ་དང་ཁོའི་ཆུང་མ་སུའུ་
སའེ། ད་དུང་སའོ་ལ་ཡཱའི་ཨ་ནེ་འགའ་ཞིག་དང་བཅས་ནམ་རྒྱུན་ངེད་ཚང་ལ་དགོང་
འཚལ་འཐུང་དུ་ཡོང་། དེར་སའོ་ལ་ཡཱས་འབྲས་དཀར་དང་སྔོ་ཚལ། ལུག་ཤ་བཅས་ཀྱིས་
ཁོ་ཚོར་སྣེ་ལེན་ཞབས་ཏོག་འབུལ། དགོང་འཚལ་ཟིན་རྗེས། མི་བཞི་རེ་ཆ་བགོས་ཏེ་ངེད་
ཚོས་ཤོག་ཤོ་རྩེས་པ་ཡིན། སའོ་ལ་ཡཱ་ངེད་གཉིས་ཀས་ཁའོ་ཧྥེའི་ཅོག་སྒམ་སྒང་ནས་ཧྲ་ལེ་
ཕུ་ཁྱོ་ཤུག་དང་འཐབ་ར་བཟུང་། འཁྲིས་ནི་འབོལ་ཁྲི་རེད། སྟེང་ན་ཨ་ཕ་ཡོད། ལུས་ལ་བལ་
ཕྱར་བཀབ་སྟེ་ཉལ་ནས་ཡོད། ཁོས་ཧྲ་ལེ་ཕུ་ངེད་གཉིས་ཀྱིས་ཀུ་རེ་རྩེ་བར་ལྟ་ཞིང་སྡོད།
སའོ་ལ་ཡཱ་ངེད་གཉིས་ཀྱིས་ཕན་ཚུན་མཛུབ་འཇུ་བྱེད་པར་ལྟ་ཞིང་སྡོད། ངས་མོའི་མཛེས་
པའི་སྐྲ་ཚོམ་ཞིག་མར་ཟགས་པ་ཕྱིར་རྣ་ལྟག་ཏུ་ཤད་པར་ལྟ་ཞིང་སྡོད། ངས་ཁོ་སེམས་ཀྱི་
གཏིང་རིམ་ན་འཛུམ་སྟེ་ཡོད་པ་རྟོགས་ཐུབ། རྣམ་པ་དེའི་འབྱམས་སུ་ཀླས་པའི་ཚད་ནི་
ཡུལ་ཁ་པུར་གྱི་མཚན་མོའི་ནམ་མཁའ་དང་འདྲ། དེ་རུ་སྦྱར་སྡོང་དཀར་པོ་རླུང་བུས་ཧྲག་
ཧྲག་སྐྱོམ། འཛིང་འབུ་རྫིག་རྫིག་དག་གིས་མེ་ཏོག་ལྡུམ་རར་སྨུག་སྐད་ཙིར་ཙིར་སྒྲོག
ནམ་གུང་བསླེབས་ལ་ཉེ། ཨ་ཕས་ངེད་གཉིས་ལ་ཁོ་ཉལ་དུ་ལོག་བསམས་ཟེར། སའོ་
ལ་ཡཱ་ངེད་གཉིས་ཀས་ཁོའི་ལག་ཟུང་སོ་སོའི་ཕྲག་པར་བཀལ་ཞིང་། ངེད་གཉིས་ཀྱི་ལག་
པས་ཁོའི་རྒྱབ་ནས་བསྐྱོར་ཏེ་མལ་ཁང་དུ་ཕྱིན། མལ་ཁྲིའི་སྒང་ནས་ཁོས་སའོ་ལ་ཡཱར་གློག་
སྒྲོན་གཟིམ་རོགས་ཟེར། དེའི་འཕྲོར་ངེད་གཉིས་སོ་སོར་མར་སྒུར་དུ་བཅུག་སྟེ་དཔྲལ་བའི་
སྟེང་ལ་འོ་རེ་བྱས་སོང་།
སའོ་ལ་ཡཱས། “སྙིང་ཉེ་བའི་ཨ་ཕ། ངས་ཁྱེད་ལ་ཆུ་དང་མཱ་ཧྥེ་རིལ་བུ་འགའ་འཁྱེར་
ཡོང་ཨ” ཟེར།
ཨ་ཕས། “དོ་དགོང་འཐུང་མི་དགོས་པ་འདྲ། དོ་དགོང་ན་ཟུག་མི་འདུག” ཟེར།
སའོ་ལ་ཡཱས “འོ་ཡ” ཟེར་ཞིང་ཁོའི་ལུས་ལ་བལ་ཕྱར་བཀབ་རྗེས་ངེད་གཉིས་ཀྱིས་
སྒོ་ཡང་མོར་འཐེན་ཏེ་ཕྱིར་བུད།
ནུབ་མོ་དེར་ངའི་ཨ་ཕ་དུས་གཏན་དུ་གཟིམས་སོང་།
ཧེ་ཝར་ཏི་དབྱི་སི་ལན་ཆོས་ཁང་གི་རླངས་འཁོར་སྡོད་ཁུལ་ཁ་འགེངས་སོང་བས།
ཆོས་ཁང་རྒྱབ་ལོགས་ན་སྐྱ་ཐེར་རེར་ཡོད་པའི་སྤང་ཐང་དེའང་འཇིབ་འཁོར་དང་རི་
བགྲོད་རླངས་འཁོར་གང་མང་གོ་རིམ་མེད་པར་འཇོག་ཡུལ་དུ་གྱུར། རིམ་བཞིན་མི་རྣམས་
ཀྱིས་ལྷ་ཁང་བྱང་ངོས་ཀྱི་སྲང་ལམ་གསུམ་བཞི་ཞིག་གི་འཕྲོ་ནས་མ་གཏོགས་རླངས་
འཁོར་འཇོག་ཡུལ་མི་རག་པའི་ཚད་དུ་བསླེབས།
ཆེད་མངགས་སྐྱེས་པ་སྡོད་ས་སྟེ། དབྱི་སི་ལན་ཆོས་ཁང་གི་ཚོམས་ཆེན་གྲུ་བཞི་མ་
དེར། ཨ་ཧྥུ་ཧན་གྱི་ས་གདན་འདིང་ཞིང་སྟེང་དུ་གྲུམ་རྩེ་གྲལ་དག་མོར་བསྒྲིགས་འདུག
སྐྱེས་པ་ཚོས་སྒོ་ཐེམ་ཕྱི་ལོགས་ནས་ལྷམ་ཕུད་རྗེས་ནང་དུ་ཁྲིགས་ཆགས་སུ་གཤར་ཏེ་གྲུམ་
རྩེར་སྐྱིལ་ཀྲུང་གིས་འཁོད། རྨོ་ལཱ་ཞིག་གིས་མཆུ་ཏོ་སྐད་སྦུག་ལ་གཏད་དེ《ཁུ་རན་གསུང་
རབ》ཀྱི་ས་བཅད་ཅིག་གྱེར་ཀློག་བྱས། གཤིན་པོའི་ནང་མི་ཡིན་པས་སྲོལ་རྒྱུན་ལྟར་ང་
སྒོ་འགྲམ་དུ་བསྡད། དམག་དཔོན་ཐ་ཧོ་ལེ་ངའི་འཁྲིས་སུ་བསྡད། ངས་ཆེས་ཆེར་བརྒྱངས་
ཡོད་པའི་སྒོ་ཆེན་བརྒྱུད་དེ་འཇིབ་འཁོར་ཇེ་མང་ནས་ཇེ་མང་དུ་སོང་བ་མཐོང་། རླུང་
འགོག་ཤེལ་སྒོ་ལས་ཉི་མའི་ལྡོག་འོད་རབ་ཏུ་འཚེར། འཇིབ་འཁོར་དག་ལས་སྐུ་མགྲོན་
རྣམས་མར་འབབ་ཡོང་། སྐྱེས་པ་ཚོས་ནུབ་ལཱ་ནག་པོ་དང་ནང་མི་སྐྱེས་མ་ཚོས་སྲོལ་རྒྱུན་
གྱི་ལྭ་ནག་གྱོན། མགོ་བོ་གདོང་རས་དཀར་པོས་གཡོགས།
《ཁུ་རན་གསུང་རབ》ཀྱི་ཆོས་སྐད་ཁང་པའི་ཁོང་གསེང་ཀུན་ཏུ་བྲག་ཅར་འཁོར།
ངས་ཨ་ཕས་མཚོན་རྒྱ་ཁབ་ཙམ་མེད་པར་པེ་ལོ་ཀྲི་ནས་དོམ་དང་འཛིང་བའི་གཏམ་རྒྱུད་
དེ་དྲན། དོན་དུ་ཨ་ཕས་མི་ཚེ་ཧྲིལ་པོར་དོམ་དང་འཛིང་རྒྱུ་མཚམས་འཇོག་བྱས་མྱོང་མེད།
གཉེན་སྒྲིག་བྱས་ཏེ་རིང་པོ་མ་ལོན་པར་སྨན་ཤར་གྱི་བཟང་སྒང་ན་ཡོད་པའི་ཆུང་མ་ལག་
ནས་ཤོར། གཅིག་པུས་བུ་ཆུང་མི་རུ་བསྐྱངས། དྲོད་སྐྱིད་ལྡན་པའི་ཁང་གཞིས་དང་ཁ་གྱེས།
མེས་རྒྱལ་དང་ཁ་གྱེས། མི་འདོད་པའི་དབུལ་ཕོངས་དང་བརྙས་བཅོས་གཉའ་རུ་བླངས། དེ་
ལྟར་སོང་ཞིང་སོང་བའི་མཐའ་མཇུག ཁོ་གཞི་ནས་ཐུབ་རྒྱུ་མེད་པའི་དོམ་ནག་གཞན་དེ་
དང་བྱ་རྡོ་ལམ་འཕྲད་བརྒྱབ། དེ་ལྟ་མོད་ཀྱི། ཁོས་དེ་ལའང་གཏན་ནས་འབྱོལ་ཙམ་བྱས་
མྱོང་མེད། གཏན་ནས།
གསོལ་སྨོན་ཚར་རེ་ཟིན་རྗེས། ཁྱུ་ལ་ཁྱུ་མཐུད་ཀྱི་མྱ་ངན་ཞུ་མཁན་རྣམས་གྲལ་ཕྲེང་
བསྒྲིགས་ཏེ་གཤར་ནས་སྒོ་འགྲམ་གྱི་ང་ལ་སེམས་གསོ་གནང་བཞིན་ལོག་འགྲོ། བུ་ཞིག་གི་
བཀོད་ཐང་ངོས་ནས། ངས་ཁོ་ཚོ་རེ་རེར་ལག་འཇུ་བཏང་། ཁོ་ཚོའི་ཁྲོད་ཀྱི་མང་དག་ངས་
གཟོད་ནས་མཐོང་མྱོང་མེད། ངས་གུས་ལུགས་མ་ཤོར་བར་བྱས་ཏེ་འཛུམ་དང་བཅས་ཁོ་
ཚོའི་གསོལ་སྨོན་ལ་ཐུགས་རྗེ་ཆེ་ཞུས། ཁོ་ཚོས་ཨ་ཕ་གླེང་བའི་སྐད་ཆར་གཟབ་ཀྱིས་ཉན།
“..………ང་ལ་རོགས་པ་བྱས་ཏེ་ཐེ་མན་ཉི་ནས་ཁང་པ་བཟོ་རོགས་བགྱིས……”
“……ཨན་ལཱས་སྐྱོབ་གྱུར་ཅིག…………”
“……འགྲོ་ས་སྐྱབས་ཡུལ་མེད་དུས། ང་ལ་སྒོར་མོ་བསྐྱིས་མྱོང………”
“……ཐེངས་གཅིག་གི་ངོ་འཕྲད་མ་གཏོགས་མེད་རུང་། ཁོང་གིས་ང་ལ་བྱ་བ་
བཙལ་་....”
“……ཁོ་ནི་ངའི་གཅེན་པོ་དང་ཁྱད་མེད………”
འདི་དག་ཐོས་རྗེས། ངས་ད་གཟོད་རང་གི་འཚོ་བ་དང་། དེ་བཞིན་ལུས་སྟེང་གི་
གཉུག་གཤིས་ག་ཚོད་ཨ་ཕ་ལས་ཡོང་བ་ཤེས། ངས་ད་གཟོད་ཁོས་མི་རྣམས་ཀྱི་སེམས་
ཁོང་དུ་མི་བརྗེད་གཟོང་རིས་ག་ཙམ་དཔར་ཡོད་པ་ཤེས། མི་ཚེ་འདིར། ང་ནི “ཨ་ཕའི་བུ་
ཡིན།” ད་ཆ་ཁོང་ཕེབས་སོང་བ་རེད། ཁོས་ད་ནས་བཟུང་ང་ཡི་ལམ་སྣེ་འདྲེན་ཐབས་མེད།
ད་ནི་ངས་རང་གིས་རང་ལ་སྣེ་ཤན་བྱས་ཏེ་ལམ་དུ་བསྐྱོད་དགོས།
འདི་དག་དྲན་གྱིན་ང་ལ་རང་དབང་མེད་པར་ཞེད་སྣང་ཞིག་སྐྱེས།
ཞོགས་པར། སྤྱི་པའི་དུར་ཁྲོད་ནང་གི་མུའུ་སི་ལིན་གྱི་དུར་གནས་ཆུང་ཆུང་དེ་གར།
ངས་ཁོ་ཚོས་ཨ་ཕ་དུར་ཁུང་དུ་འཇུག་པར་བལྟས་ཏེ་བསྡད། སྐབས་དེར་རྨོ་ལྭ་དང་སྐྱེས་པ་
གཞན་ཞིག་གི་བར་ལ་ཁ་རྩོད་ཤོར། དེ་ཡང་དུར་སྦས་ཀྱི་སྐབས《ཁུ་རན་གསུང་རབ》ལས་
ས་བཅད་གང་ཞིག་འདོན་འོས་པའི་ཐད་ནས་ཁོ་གཉིས་མ་འཆམ་པ་རེད། དམག་དཔོན་ཐ་
ཧོ་ལེས་ཐེ་ཇུས་བྱས་པ་མིན་ན་ཁོ་གཉིས་ལ་བཤོལ་མི་ཐེབས་པར་འདུག རྨོ་ལྭས་ས་བཅད་
ཅིག་བདམས་ཏེ་གྱེར་ཀློག་ཟིན་རྗེས་རང་གི་རྩོད་ཡར་སྣང་ཆུང་གིས་བལྟས་སོང་། དེར་
མཐུད་ཁོ་ཚོས་ས་ལྕགས་ཁེམ་དང་པོ་ཨ་ཕའི་དུར་ཁུང་དུ་སྟོར་རྗེས་ཕྱིར་བཀྱེད། ང་དུར་
ཁྲོད་དེའི་གཞོགས་ངོས་གཞན་དེར་ཕྱིན། གཡའ་ཤིང་ཞིག་གི་བསིལ་གྲིབ་འོག་ཧོན་ཐོར་
རེར་བསྡད།
མཇུག་མཐའི་མི་སྐོར་ཚན་དེས་མྱ་ངན་ཞུས་ཟིན། དབྱི་སི་ལན་ཆོས་ཁང་གློ་བུར་སྟོང་
འཇགས་སེར་སོང་། ཏན་ཏན་རྨོ་ལྭ་དེས་སྐད་སྦུག་སོགས་ཅ་ལག་ལ་བསྡུ་གསོག་རྒྱག དེའི་
འཕྲོར་རས་ལྷེབ་ལྗང་གུ་ཞིག་གིས《ཁུ་རན་གསུང་རབ》གཅུད་དེ་སོང་། དམག་དཔོན་
ངེད་གཉིས་ས་སྲོས་ཀྱི་ཉི་འོད་ཁྲོད་ཕྱིན། སྐས་ཐེམ་ལས་བབས་ཏེ་ཐ་མག་འཐེན་གྱིན་པའི་
སྐྱེས་པ་སྐོར་ཞིག་གི་ཉེ་ལོགས་ནས་བརྒྱུད་དེ་ཕྱིན། ཁོ་ཚོའི་སྐད་ཆ་ཐོ་རེ་ལོང་ངེ་བ་ངའི་རྣ་
ལམ་དུ་ཡོང་། དེ་ལས་གཅིག་གིས་གཟའ་འཁོར་རྗེས་མར་ཡོའུ་ཉེན་གྲོང་ཁྱེར་ན་རྐང་གྲུག་
འགྲན་སྡུར་ཞིག་ཡོད་ཟེར། གཞན་ཞིག་གིས་སན་ཁི་ལཱ་ལཱ་རུ་ཨ་ཧྥུ་ཧན་གྱི་གསོལ་ཁང་
གསར་བ་ཞིག་ཕྱེ་སོང་ཟེར། འཚོ་བ་སྔར་བཞིན་མདུན་དུ་སྐྱོད་ཀྱིན་མཆིས། ཨ་ཕ་གཅིག་
པོ་རྗེས་སུ་ལུས་པ་རེད།
“ཁྱོད་ཅི་འདྲ་རེད། ངའི་ཞི་ལུ།” དམག་དཔོན་ཐ་ཧོ་ལེས་ང་ལ་དེ་ལྟར་དྲིས།
ངས་ཨམ་གཙིགས་བསྡམས་ཏེ་ཉིན་གང་པོར་བསྲན་པའི་མཆི་མ་ཁོག་ལ་མིད་
ཞོར། “ང་སའོ་ལ་ཡཱ་འཚོལ་དུ་འགྲོ་བསམས།”
“དེ་ལྟར་གྱིས། ངའི་ཞི་ལུ།”
ང་དབྱི་སི་ལན་ཆོས་ཁང་གི་སྐྱེས་མའི་སྡོད་ཁུལ་དུ་ཕྱིན། སའོ་ལ་ཡཱ་དང་མོའི་ཨ་མ་
གཉིས་ཐེམ་སྟེགས་དེར་འགྲེངས་འདུག ངས་གཉེན་སྟོན་སྟེང་མཐོང་མྱོང་འདྲའི་ལྕམ་མོ
འགའ་ཡང་འདུག ངས་སའོ་ལ་ཡཱར་ལག་པ་གཡུག་ཙམ་བྱས། མོས་ལོགས་ཀྱི་ཨ་མར་སྐད་
ཆ་ཚིག་འགའ་ལབ་རྗེས་ཚུར་ངའི་ཕྱོགས་སུ་མགྱོགས་མོར་ཡོང་།
“ང་དང་ལྷན་དུ་ཕེབས་ཙམ་ཨེ་གནང་།”
“ལྟ་ཅི་སྨོས” ཞེས་སའོ་ལ་ཡཱ་ངའི་དཔུང་པར་འཇུས་བྱུང་།
རྡོ་ཧྲུག་གི་ལམ་བུ་ཞིག་བརྒྱུད་དེ་ངེས་གཉིས་ཁ་རོག་གེར་སྔུན་དུ་སོང་། འགྲམ་
ལོགས་ནི་སབ་ར་དམའ་མོ་ཞིག་རེད། ངེད་གཉིས་རྐུབ་སྟེགས་རིང་པོ་དེར་བསྡད།
ཐག་མི་རིང་སར་བགྲེས་སོང་ཁྱོ་ཤུག་གཉིས་ཀྱིས་དུར་ཕུང་ཞིག་གི་མདུན་ལ་པུས་མོ་
བཙུགས་ཏེ་འདུག
“སའོ་ལ་ཡཱ།”
“ཨུན། ཅི་རེད།”
“ངས་ཁོ་དྲན་རྒྱུ་རེད།”
མོས་ལག་པ་ངའི་པུས་མགོར་བཞག ངས་ཨ་ཕའི་དངུལ་གྱིས་མོར་ཉོས་པའི་རྣོ་ཕ་
ལམ་གྱི་སོར་གདུབ་འོད་འཚེར་འཚེར་བྱེད་པ་མཐོང་། མོའི་རྒྱབ་ལོགས་ནས་ཕར་བལྟས་།
ན། ཨ་ཕར་མྱ་ངན་ཞུ་རུ་ཕེབས་མཁན་ཚོས་རླངས་འཁོར་བསྐོར་ཏེ་གནས་འདི་དང་ཁ་
གྱེས་བཞིན་པ་མཐོང་ཐུབ། རིང་པོ་ལོན་མི་དགོས་པར། ངེད་གཉིས་ཀྱང་གནས་འདི་དང་
ཁ་གྱེས་འགྲོ། ཐེངས་དང་པོའམ་དུས་གཏན་དུ། ཨ་ཕ་གཅིག་པུ་གནས་འདི་ནས་ཁེར་རྐྱང་
ལ་སྡོད་དགོས།
སའོ་ལ་ཡཱས་ང་མོའི་ཉེ་སར་འཐེན། ངའི་མཆི་མའི་ཕྲེང་ཐག་གཞི་ནས་འཐོར།
སའོ་ལ་ཡཱ་ངེད་གཉིས་ཀྱིས་གཉེན་ངོ་སྤྲོད་ཀྱི་གོ་རིམ་མ་བརྒྱུད་པས། ང་ལ་མཚོན་
ན། ཐཱ་ཧོ་ལཱ་ཚང་གི་གནས་སྟངས་མང་དག་ཅིག གཉེན་སྟོན་གྱི་ཕྱིས་སུ་ད་གཟོད་ཤེས་
རྟོགས་བྱུང་བ་ཡིན། དཔེར་ན། དམག་དཔོན་ལ་མགོ་རྩིབ་གཟེར་རྒྱུ་ཞིག་འདུག་ལ་ཟླ་
རེར་ལན་རེར་འཕར་ཡོང་། ཡུན་ཚད་གཟའ་འཁོར་གཅིག་ཙམ་རེད། ཅིས་ཀྱང་མི་བཟོད་
དུས་དམག་དཔོན་རང་གི་མལ་ཤག་ཏུ་འཛུལ་ཏེ་ལུས་གཅེར་བུར་བུད་དེ་སྒོ་གཏན་ཞིང་
གློག་ཀྱང་གཞིལ་འགྲོ་ལ། མགོ་གཟེར་མ་དྭངས་པའི་བར་ཕྱིར་མི་འབུད་ལ་དེའི་རིང་ནང་
ལ་སུ་ཡང་སོང་ཆོག་པ་མེད། ཐ་ན་སྒོ་མོའང་བརྡུང་མི་ཆོག གང་འཚམ་མགོ་གཟེར་ཡལ་
རྗེས་ཁོས་སླར་ཡང་ནུབ་ལྭ་སྐྱ་བོ་ཁ་ཚང་དེ་གྱོན་ནས་གཉིད་ཉལ་བའི་དྲི་མ་དང་བཅས་
སྒོར་ཡོང་། དེ་དུས་མིག་ཟུང་ཡང་སྐྲངས་ཤིང་དམར་པོར་ཆགས་ཡོད། ད་དུང་སའོ་ལ་
ཡཱས་བཤད་ན། མོས་བསམ་ཤེས་པ་ནས་བཟུང་། དམག་དཔོན་དང་ཐ་ཧོ་ལེ་ལྕམ་མོ་གཉིས་
རང་རང་ས་ན་ཉལ་ཡོད་ཟེར། ངས་ད་དུང་ལན་རེར་དམག་དཔོན་ཁོང་ཁ་ཚེགས་ཅན་
ཞིག་ཡིན་པའང་མཐོང་། དཔེར་ན། ཆུང་མས་ཟ་མ་མདུན་དུ་བཤམས་དུས། ཁོས་ཁ་མྱང་
ཙམ་སྟེག་རྗེས་དངན་པ་ཞིག་འབྱིན་ཏེ་ཟ་མ་ཕར་བསྣུར་འགྲོ། མཚམས་དེར་ཐ་ཧོ་ལེ་ལྕམ་
མོས། “ངས་ཁྱོད་ལ་བསྐྱར་དུ་བཟོ་ཡོང” ཞེས་ལབ་རུང་། ཁོས་སྣང་མེད་ངང་བག་སོབ་
དང་ཁེར་སྒོག་བཟའ་བཞིན་ངོ་གནག་སྟེ་སྡོད། དེར་ཡི་མུག་པའི་ཨ་མ་ངུས་པ་མཐོང་སྟེ་
སའོ་ལ་ཡཱའང་རླུང་ལངས་ཡོང་། ད་དུང་སའོ་ལ་ཡཱས་བཤད་ན། དམག་དཔོན་གྱིས་ནམ་
རྒྱུན་སེམས་གཅོང་སེལ་སྤྱད་ལ་སྨན་བསྟེན་གྱིན་ཡོད་ཟེར། ངས་ད་དུང་ཤེས་རྟོགས་བྱུང་
བ་ནི། རྒུད་སྐྱོབ་ཀྱི་དངུལ་ལ་བརྟེན་ནས་འཚོ་བ་སྐྱེལ་བ་མ་གཏོགས། ཨ་རིར་ཡོང་རྗེས་
ཁོས་ལས་ཀ་གཞན་གང་ཡང་གནང་མི་འདུག ཁོའི་ལྟ་ཚུལ་ལྟར་བྱས་ན། སྲིད་གཞུང་
གིས་གནང་བའི་དངུལ་འཛིན་དག་སྒོར་མོར་བརྗེ་རྒྱུར་ཐུག་རུང་། རང་གི་གོ་ཐང་དང་
མི་འཚམ་པའི་ལས་ཀ་ཙག་ཙིག་གནང་རྒྱུ་ནི་ངོ་ཚ་ཞིག་རེད། རྙིང་ཆས་ཁྲོམ་རའི་འཚོ་
ཚིས་ཕྲན་ཚེགས་དེ་འདྲ་ནི་ཁོར་མཚོན་ན་རང་གི་སྤྲོ་སྣང་ཙམ་གྱི་ཆེད་རེད། ཨ་ཧྥུ་ཧན་གྱི་
གྲོགས་པོ་ཚོ་དང་འགྲོགས་འདྲིས་བྱེད་སྟངས་ཙམ་རེད། དོན་ལ་དམག་དཔོན་གྱིས་མཐའ་
གཅིག་ཏུ་ཡིད་རྟོན་གནང་བཞིན་པ་ནི། སྔ་རུང་འཕྱིས་རུང་ནམ་ཉི་མ་ཞིག་ལ། ཨ་ཧྥུ་ཧན་
ལ་བཅིངས་འགྲོལ་འཐོབ་སྲིད་ལ། དེ་དུས་གོང་མའི་ལམ་ལུགས་སླར་གསོ་བས། དབང་
འཛིན་མཁན་ཚོས་ཡང་བསྐྱར་ཁོ་དམག་དཔོན་དུ་གདན་འདྲེན་ཞུ་སྲིད་པ་དེ་རེད། དེ་
བས་ན། ཁོས་ནམ་རྒྱུན་ནུབ་ལྭ་སྐྱ་བོ་ཆ་ཚང་དེ་གྲ་དག་མོར་གྱོན་ཞིང་ཆུ་ཚོད་འཁོར་ལོ་དེ་
བྲང་ཁའི་དྲོད་ལ་གླན་ནས་མི་ཚེའི་ཀླུང་རྟ་བསྐྱར་དུ་དར་བར་བསྒུགས་ནས་ཡོད།
ཐ་ཧོ་ལེ་ལྕམ་མོ —ངས་ད་ལྟ་ཨ་ནེ་ཡ་རྨེ་ལཱ་ཞེས་བོས་པ་ཡིན། ཁ་པུར་ན་ཡོད་
དུས། བར་སྐབས་ཤིག་རིང་། མོ་ནི་སྙན་འཇེབས་ཀྱི་གླུ་སྐད་ཀྱིས་མིང་དུ་གྲགས་མྱོང་བ་
ཞིག་ཡིན་པའང་ངས་རྟོགས་བྱུང་། ཆེད་ལས་ཀྱི་ཕྱོགས་ལ་མོས་སྦྱོང་བརྡར་བྱས་མྱོང་མེད་
ནའང་། གཞས་གཏོང་རྒྱུར་སྐྱེས་ཐོབ་ཀྱི་འཇོན་ཐང་འདུག—གོ་ཐོས་སུ་མོས་དམངས་
གཞས་དང་། མཛའ་གཞས། ཐ་ན “རཱ་ཀེ”  ཡང་གཏོང་ཤེས་ཟེར། ནམ་རྒྱུན་དེ་ནི་སྐྱེས་
པ་ཚོས་ད་གཟོད་ལེན། དོན་ལ་དམག་དཔོན་ཁོང་ཡང་རོལ་དབྱངས་ལ་ཤིན་ཏུ་མཉེས་པོ་
འདུག མ་ཟད་ཁོས་ཨ་ཧྥུ་ཧན་དང་རྒྱ་གར་གྱི་གཞས་མཁན་ཚོའི་མཛའ་གཞས་ཀྱི་སྒྲ་ཐག་
གྲགས་ཅན་གང་མང་ཉར་འདུག དེ་ལྟ་མོད་ཀྱི། ཁོས་བལྟས་ན་གཞས་གཏོང་བ་ལྟ་བུའི་
ལས་ཀ་ནི་ཐོབ་ཐང་དམན་པའི་མི་རྣམས་ལ་བཞག་ན་དགའ་སྙམ་སྟེ་ཡོད། ཁོ་གཉིས་ཀྱིས་
གཉེན་སྒྲིག་བྱེད་དུས་དམག་དཔོན་གྱིས་བཏོན་པའི་སྲུང་བྱ་སྣ་གཅིག་ནི། ཏག་ཏག་མོས་
ནམ་ཡང་འདུ་འཛོམས་སྟེང་གཞས་བཏང་མི་ཆོག་པ་དེ་རེད། སའོ་ལ་ཡཱས་བཤད་ན། མ་
གཞི་ངེད་གཉིས་ཀྱི་གཉེན་སྟོན་སྟེང་། ཨ་ནེ་ཡ་རྨེ་ལཱས་གྲེ་བ་བཏེགས་ཏེ་གཞས་ཁེར་མ་
ཞིག་ཡིན་རུང་ལེན་བསམས་ཡོད་རུང་། དམག་དཔོན་གྱིས་མིག་ལོག་ཅིག་བགྲད་པས་
འདུན་པ་དེ་མི་བསྐྱུངས་ཐབས་མེད་བྱུང་ཟེར། དེ་མིན། གོམས་ཕྱོགས་ལྟར། ད་ལྟ་ཨ་ནེ་ཡ་
རྨེ་ལཱས་གཟའ་འཁོར་རེར་སྐུག་བྱང་རེ་ཉོ། དགོང་མོར་རྫོང་ཉེ་ཁཱར་སན་གྱི་ལེ་ཚན་ལ་
ལྟ། ཉིན་མོར་མོ་རང་གི་མེ་ཏོག་ལྡུམ་རའི་ནང་ཕྱིན་ཏེ། སོ་སོའི་བྱིས་པ་བཞིན་སྙོར་བའི་
སེ་རྒོད་དང་རྒྱ་གར་ཉི་དགའ། ཞོག་ཁོག་འཁྲི་ཤིང་། སྣ་མའི་མེ་ཏོག་སོགས་ལ་བདག་སྐྱོང་
ཅི་དགའ་གནང་། འོན་ཀྱང་སའོ་ལ་ཡཱ་ངེད་གཉིས་ཀྱིས་གཉེན་སྒྲིག་བྱས་པ་ནས། ཨ་ནེ་
ཡ་རྨེ་ལཱའི་གཅེས་འདང་རྦད་དེ་ངའི་སྟེང་ལ་འཁོར་ཏེ། རྩི་ཤིང་མེ་ཏོག་དེ་དག་དང་རྗོང་
ཉེ་ཁཱར་སན་གུད་ན་འཁྱག་སྟེ་ཡོད། མོ་དང་མི་འདྲ། དམག་དཔོན་ནི་ངས་སྔར་མུས་
བཞིན “དམག་དཔོན་ལགས” ཞེས་བོས་པ་ཡིན་ཁོས་ཐ་ན་དེ་ལ་བཟོ་བཅོས་རྒྱག་
དགོས་ཚུལ་ཡང་མི་གླེང་། ཁོས་ནི་སྔར་བཞིན་ཕྱི་འབྲེལ་བློན་ཆེན་ཞིག་ལྟར་གཞན་ལ་
དོགས་ཟོན་ཤིན་ཏུ་མཐོ་བའི་བག་ལ་སྡོད། སྙིང་རྗེ། ཨ་ནེ་ཡ་རྨེ་ལཱས་རང་ཉིད་ང་ལ་གཅེས་
འདང་ཆེ་ཚུལ་སྦ་གསང་མེད་པར་སྟོན། ཐོག་མར། མོས་རང་གི་ལུས་སྟེང་གི་ནད་གཞི་
དག་ཞིབ་རྩིས་རྒྱག་དུས་ངས་ཀྱང་གཟབ་ཉན་མ་བྱས་ན་མི་ཡོང་། དམག་དཔོན་གྱིས་དེར་
རྣ་བ་མི་གཡོར། སའོ་ལ་ཡཱས་བཤད་ན། ཨ་མར་རླུང་གཟའ་ཕོག་པ་ནས། མོའི་སྙིང་རླུང་
དང་སྙིང་འཕྱོས། རུས་ཚུགས་གང་རུང་གི་ཟུག་རྔུ། དེ་བཞིན་རྐང་ལག་གི་དྲེག་གྲུམ། ཐ་
ན་མིག་སྐྱིབས་ལ་ཤ་འགུལ་ཙམ་རྒྱུག་པའང་རླུང་གཟས་རེད་ཅེས་ལབ་ཡོང་ཟེར། ད་དུང་
དྲན་སོས་ཐུབ་པ་ནི། ཐེངས་ཤིག ཨ་ནེ་ཡ་རྨེ་ལཱས་མོའི་མགྲིན་པའི་སྒང་གི་སྐྲངས་རྡོག་དེ་
ང་ལ་བསྟན། དེར་ངས “སང་ཉིན་ངས་སློབ་ཐུན་གཡོལ་བར་བྱེད། འུ་གཉིས་སྨན་པར་
བསྟེན་དུ་འགྲོ” ཞེས་སྨྲས། དམག་དཔོན་དགོད་ཞོར། “དེས་ན་ད་ཁྱོད་ཀྱིས་གཞི་ནས
སློབ་གནང་ཞུས་ན་རེད། ངའི་ཞི་ལུ། ཁྱོད་ཀྱི་ཨ་ནེ་ཡ་རྨེ་ལཱའི་ནད་ཐོ་ནི། སྙན་ངག་པ་ལུའུ་
རྨིའི་བརྩམས་ཆོས་ལས་ཀྱང་མཐུག བོང་རྒན་ཞིག་གི་རྒྱལ་ཁལ་གཅིག་ཡོད་ཚོད” ཟེར།
གཞན་དུ་ན། མོས་ང་ནི་རང་གི་སྙུན་གཞིའི་སྡུག་ཡུས་ཞུ་ཡུལ་བློས་ཐུབ་ཀྱི་ཉན་པ་པོ་
ཙམ་མིན་པའང་ཤེས་ཏེ་ཡོད། དེར་བརྟེན་བརྒྱ་ལ་ངས་མེ་མདའ་ལའེ་ཧྥུ་བཟུང་ནས་ཁྲག་
སྦྱོར་གྱི་ནག་ཉེས་བསགས་པ་ཡིན་རུང་། མོས་སྔར་ལྟར་གཡོ་འགུལ་སྤུ་ཙམ་མེད་པར་ང་
ལ་གཅེས་པོ་རྒྱག་སྲིད་པ་ཁོ་ཐག་རེད། ཡང་དེའི་རྩ་བ་ནི་བཤད་ཀྱང་མ་དགོས་ཏེ། ངས་
མོའི་ཆེས་ལྕི་བའི་སེམས་གཅོང་དྲག་ཏུ་བཅུག་སོང་བ་རེད། མི་ཚེའི་སྡུག་བསྔལ་ངན་ཤོས་
དེའི་མནར་གཅོད་ལས་མོ་སྐད་ཅིག་ཉིད་ལ་བསྐྱབས་སོང་བ་རེད། དེ་ཡང་ཨ་ཧྥུ་ཧན་གྱི་
ཨ་མ་ཞིག་ཡིན་ཕྱིན་ཅིས་ཀྱང་བཟོད་དུ་མི་གླགས་པའི་དོན་བྱ་དེ་ག་རེ་ཡིན་ཟེར་ན། ཁྱིམ་
ཚང་ངོ་ཡོད་དོན་ཡོད་ཅིག་གི་གཉེན་སློང་མ་རག་ཚེ། སྙིང་ལྟར་བརྩེ་བའི་བུ་མོ་ནི་ཁྱོ་མེད་
གྲོགས་མེད་ངང་ལོ་དང་ཟླ་བའི་བར་ནས་གོ་རྒས་སུ་ལུས་སྲིད་པ་དེ་རེད། དེའི་སྟབས་ཀྱིས་
སྐྱེས་མ་ཞིག་ཡིན་ཕྱིན་ངེས་ངེས་གཏན་གཏན་ཁྱོ་ག་ཞིག་དགོས་ངེས་རེད། ལར་དེས་སོ་
སོའི་སྐྱེས་ཐོབ་གླུ་ཡི་སྒོ་མོ་དུས་གཏན་འགོག་པར་བྱེད་རུང་།
དེར་མ་ཟད། སའོ་ལ་ཡཱའི་ཁ་ནས། ངས་ཧྥུ་ཅི་ཉི་ཡ་ནས་བྱུང་བའི་དོན་བྱའི་ཞིབ་ཆ་
གོ་བྱུང་།
ཉིན་ཞིག་ངེད་གཉིས་གཉེན་སྟོན་ཞིག་ལ་སོང་། སའོ་ལ་ཡཱའི་ཨ་ཞང་ཧྲ་ལེ་ཕུ་སྟེ་
དམངས་སྤོར་ཁང་ན་ལས་ཀ་གནང་མཁན་དེས། རང་གི་བུ་ལ་ཉུག་ཝར་ཁི་ནས་ཡིན་པའི་
ཨ་ཧྥུ་ཧན་གྱི་བུ་མོ་ཞིག་མནའ་མར་བསུས་འདུག གཉེན་སྟོན་བྱེད་ས་ནི་ལོ་ཕྱེད་སྔོན་སའོ་
ལ་ཡཱ་ངེད་གཉིས་ཀྱིས་འཇིག་རྟེན་མཐུན་འཇུག་གི་ལག་གདང་སྦྲེལ་སའི་ཚོམས་ཆེན་དེ་
རེད། སྐུ་མགྲོན་དག་གི་གྲས་སུ་ལངས་ཏེ། ངེད་གཉིས་ཀས་བག་གསར་གྱིས་མག་གསར་
གྱི་ལག་ནང་ནས་གཉེན་རྟགས་ཀྱི་སོར་གདུབ་ལེན་པའི་རྣམ་པར་གཡེང་སྟེ་བསྡད། དེར་
ངེད་གཉིས་ལ་རྒྱབ་ཕྱོགས་ཏེ་ཡོད་པའི་སྔུན་གྱི་སྐྱེས་མ་ཡར་གསེག་དེ་གཉིས་ཀས་ཁ་བརྡ་
བྱས་བྱུང་།
གཅིག་གིས། “བག་གསར་དེ་ཅི་འདྲའི་སྙིང་རྗེ་མོ་ཞིག་རེད་ཨང་། མཛེས་པ་ནམ་
མཁའི་ཟླ་བ་དང་འདྲའོ” ཟེར།
ཅིག་ཤོས་དེས། “རེད་ལགས། མ་ཟད་གཙང་མ་རང་རེད། གཤིས་རྒྱུད་ཀྱང་བཟང་།
ད་རག་བར་དགའ་རོགས་གཅིག་ཀྱང་འཚོལ་མྱོང་ཡོད་པ་མ་རེད” ཟེར།
ཡང་གཞན་དེས་ཁ་གྲག་བྱུང་། “དེ་ངས་ཀྱང་ཤེས། ད་རུང་ངས་ཁྱོད་ལ་བཤད། བུ་
ཞིག་ཡིན་ན་དེ་རིང་གི་མག་གསར་འདིའི་ཨ་ཅེ་ལྟ་བུའི་བུད་མེད་དང་གཏན་ནས་གཉེན་
སྒྲིག་བྱ་མི་རུང་།”
ཡུལ་དུ་ལྡོག་པའི་ལམ་བར་སའོ་ལ་ཡཱས་སྐད་ཕྱུང་སྟེ་ངུ་རྒྱངས་བྱས། ངས་ཧྥོར་ཏི་
རླངས་འཁོར་ལམ་འགྲམ་དུ་དཀྱུས་ཏེ་ཧྥུར་མན་ཏེ་སྲམ་ལམ་གྱི་ལམ་སྒྲོན་ཞིག་གི་འོག་
ནས་ཁ་འཐེན།
མོའི་མཉེན་ལྕུག་གི་སྐྲ་ལོར་ཤད་བྱིལ་གཏོང་གིན་ངས། “དོན་བྱ་དེ་འདས་ཟིན། དེ་ལ་
ཁ་ཡ་བྱེད་མཁན་སུ་ཡོད” ཅེས་སྨྲས།
“ཅི་འདྲའི་འདྲ་མཉམ་མིན་པ་ལ། ཨ་ཧ་བོ།” མོས་ཆོ་ངེ་བཏབ།
“བརྗེད་པར་གྱིས་དང་། དེ་ལ་སྙིང་པོ་ཅི་ཡང་ཡོད་པ་མ་རེད།”
“མོ་ཚོའི་བུ་ཚོ་དགོང་མོར་ཨར་ཁང་དུ་སོང་ནས་འཆལ་སྤྱོད་ལ་བག་མེད་རོལ་
ཞིང་། དགའ་རོགས་མའི་ལྟོ་བ་འབུར་དུ་བཅུག་སྟེ་གཉེན་སྒྲིག་མ་བྱས་སྔོན་ལ་བུས་པ་སྐྱེ་
རུ་འཇུག འོན་ཀྱང་དེ་ལ་འཁང་ར་ཙམ་ལབ་མཁན་མེད། ད་རུང་ག་རེ་ཟེར་ཡོང་། ཁོ་ཚོ་
ནི་སྐྱེས་པ་ཡིན་པས་སྐྱིད་པོ་ཙམ་རེ་ལོས་གཏོང་ཟེར། ཨ་ཙི་ཙི། ངས་ཏན་ཏན་ནོར་འཁྲུལ་
ཐེངས་གཅིག་བཟོས་པ་དེར། གློ་བུར་དུ་མི་རྣམས་ཀྱིས་དྭངས་གཙང་ངམ་རང་མཐོང་གི་
ལ་རྒྱ་ལབ་རྐྱང་བྱེད། ངས་མི་ཚེ་འདིར་ངོ་ཚའི་མགོ་བོ་བྲང་དུ་སྨད་དེ་ཉེས་པའི་གཉའ་
ཤིང་སྐེ་རུ་མི་འཁུར་ཐུ་མེད་རེད། ལས་དབང་འདི་ཨང་། ཨ་ཧ་བོ…………ཨུ་ཧུ་ཧུ……”
ངས་མཛུབ་མོ་ཕར་བསྲིངས་ཏེ། མོའི་མ་ནེའི་སྒང་གི་མཆི་མ་རྡོག་པོ་ཞིག་འབྱིད་པར་
བྱས། ཏག་ཏག་མངལ་རྟགས་དེའི་གོང་རོལ་ན་འཚེར་བའི།
“ངས་ཁྱོད་ལ་ད་རུང་བཤད་མེད།” མིག་ཟུང་ལས་མཆི་མའི་མེ་ཏོག་འོད་དུ་འདར་
ཕྲུལ་ཕྲུལ་སའོ་ལ་ཡཱས། “དགོང་མོ་དེར་ཨ་ཕས་གློ་བུར་དཀྲུམ་མདའ་ཞིག་ཕྱུང་ཡོང་། དེར་
ཁོས……………མི་དེ་ལ………… ‘མེ་མདའི་ཀླད་པའི་ནང་མདེའུ་གཉིས་བརྫངས་ཡོད། གལ་སྲིད་
མོ་རང་གི་ཁྱིམ་དུ་མི་ལོག་ན། ངས་ཁྱོད་མདེའུ་གཅིག་གི་སྣ་ནས་ལིངས་སེ་འཇོག དེའི་
འཕྲོར་ངས་རང་དམེ་རྒྱག’ ཟེར། སྐབས་དེར་ངས་ཨག་རིང་ཨག་སྐོར་བྱས་པ་ཡིན། ངན་
ཚིག་ཅི་རིགས་ཀྱིས་ཨ་ཕར་དམོད་མོ་བརྒྱབ་པ་ཡིན། ངས་ཨ་ཕར་ཁྱོད་ཀྱིས་ངའི་མི་ཚེ་ལ་
ལྕགས་ཟྭ་རྒྱག་ཐབས་མེད་ཅེས་སྐད་ཅོར་བརྒྱབ་པ་ཡིན། ངས་ད་རུང་ཁོ་ལ་ཁྱོད་ཤི་སོང་
ན་ཅི་མ་རུང་ཞེས་བསྡིགས་པ་ཡིན།” མོ་ཡང་བསྐྱར་ཤུགས་ཀྱིས་ངུས་ཤིང་མཆི་མས་ཡ་
མཆུ་ཁེབས་ཀྱིན “ངས་ངོ་མ་དེ་ལྟར་ལབ་པ་ཡིན། ཁྱོད་ཤི་སོང་ན་ཅི་མ་རུང་ཞེས་ལབ་པ་
ཡིན” ཞེས་ངུ་ཁུན་བར་མེད་བྱས།
“ཁོས་ང་ཁྲིད་ནས་ཁྱིམ་ལ་སླེབ་མ་ཐག ཨ་མ་ངའི་སྐེ་ལ་འཐམ་ནས་ངུས་བྱུང་། མོས་
སྐད་ཆ་བཤད་ཀྱིན་འདུག་རུང་ངས་ཚིག་གཅིག་གོ་ཐབས་མི་འདུག རྒྱུ་མཚན་ནི་མོའི་
ཁ་ལྕེ་ལྐུགས་ཏེ་སྐད་ཆ་རྡབ་རྡིབ་ཏུ་སོང་ཡོད། དེ་ནས་ཨ་ཕས་ང་ངའི་ཁང་པའི་ནང་ཁྲིད་
སོང་། བཀའ་ཕབ་སྟེ་ངོ་ལྟའི་མདུན་ལ་སྡོད་དུ་བཅུག རྣམ་འགྱུར་ཅི་ཡང་མེད་པར་ངའི་
ལག་ཏུ་ཁེ་གྲི་ཞིག་གཏད་དེ་རང་གི་མགོ་སྐྲ་འབྲེག་ཏུ་བཅུག ངས་སྐྲ་འབྲེག་དུས་ཁོས་ཏག་
ཏག་འཁྲིས་ནས་བལྟས་ཏེ་བསྡད།”
“བསྟུད་མར་གཟའ་འཁོར་འགར་ང་སྒོར་མ་བུད། ཉིན་ཞིག་སྒོ་ཕྱིར་འགྲོ་དུས། ག་ས་
གང་ལ་སོང་ཡང་། མི་རྣམས་ཀྱིས་ངའི་ཕྱོགས་ལ་བལྟས་ཏེ་ལྐོག་ལབ་དིར་དིར་རྒྱག ཡང་
ན་དེ་ནི་ངའི་འཕྲུལ་སྣང་ཡིན་ཡང་སྲིད། ད་ནི་ལོ་ངོ་བཞི་འདས་སོང་། ཡུལ་དེ་ཡང་གནས་
འདི་ལས་དབྱིན་ལེ་སུམ་སྟོང་གིས་བར་ཆོད་དེ་ཡོད། འོན་ཀྱང་། ངས་མིག་བཙུམས་ན་
ལྐོག་ལབ་དེ་དག་ད་དུང་གསལ་བོར་ཐོས་ཐུབ་པ་འདྲ།”
“གཤེད་མ་དེ་ཚོ་ཁ་དག་ཏུ་ཆུགས།” ངའི་ངག་ནས་དེ་ལྟར་ཐལ།
མོར་ངུ་དགོད་ཅིག་ཤོར་ཏེ། “གཉེན་སློང་བའི་དགོང་མོ་དེར། ངས་ཁ་པར་ལས་དོན་
བྱ་དེ་བརྟོལ་རྗེས་སེམས་ལ་ཁྱོད་ཀྱི་བློ་ཁ་འགྱུར་འགྲོ་བསམས” ཟེར།
“ཅི་ལའང་འགྱུར་བ་གཏོང་ཐབས་ཡོད་པ་མ་རེད། སའོ་ལ་ཡཱ།”
མཆི་མས་བངས་པའི་གདོང་ལས་འཛུམ་ཆུང་ཞིག་བསྡུས་ཏེ་ངའི་ལག་པར་འཇུས་
བསྡད་ནས་མོས། “ཁྱོད་དང་འཕྲད་པ་ངའི་ཚེ་སྔོན་བསགས་པའི་བསོད་ནམས་རེད། ཁྱོད་
ནི་ང་འཕྲད་མྱོང་བའི་ཨ་ཧྥུ་ཧན་གྱི་སྐྱེས་པ་སུ་དང་ཡང་མི་འདྲ” ཟེར།
“འུ་གཉིས་ཀྱིས་དོན་དེ་ནམ་ཡང་མི་གླེང་། ཨེ་ཆོག”
“ངས་ཁྱོད་ཀྱི་ཁར་ཉན།”
ངས་མོའི་གདོང་ལ་འོ་ཞིག་བྱས་རྗེས་རླངས་འཁོར་ལམ་འགྲམ་ནས་བསྐོར་ཏེ་ཕྱིན།
རླངས་འཁོར་སྐོར་ཞོར། ངས་རང་ཉིད་ཅིའི་ཕྱིར་གཞན་དང་མི་མཚུངས་པའི་ཐད་ལ་མནོ་
བསམ་བཏང་། ཡང་ན་དེ་ནི་ང་ཆུང་དུས་ནས་སྐྱེས་པ་ཚོའི་གསེབ་ནས་འཚར་ཞིང་། ནར་
སོན་པའི་གོ་རིམ་ཁྲོད་འཚོ་བའི་ནང་སྐྱེས་མ་མེད་ལ། དེར་བརྟེན་ཨ་ཧྥུ་ཧན་སྤྱི་ཚོགས་
ཀྱིས་སྐྱེས་མ་ཚོར་དེ་འདྲའི་གཉའ་ཤིང་ཉིས་རྩེག་ཅིག་བཀལ་ཡོད་པ་དེ། སོ་སོའི་ཉམས
མྱོང་དངོས་ཀྱི་སྟེང་ནས་གཏན་དུ་ཚོར་མྱོང་མེད་པས་ཡིན་དུ་སྲིད། ཡང་ན་ཨ་ཕའི་རྐྱེན་
གྱིས་རེད། ཁོ་ནི་རང་ག་བའི་ཨ་ཧྥུ་ཧན་གྱི་ཨ་ཕ་ཞིག་ལར་ནས་མིན། ཁོ་ནི་རང་ཉིད་གཞི་
རྩར་བཟུང་སྟེ་འཚོ་བ་སྐྲུན་མཁན་རང་དབང་གི་མི་ཕོ་ཞིག་ཡིན། ཁོས་རྣམ་ཀུན་སྤྱི་ཚོགས་
ཀྱི་ལམ་ལུགས་དེ་རྒྱུ་འབྲས་དང་མཐུན་མིན་ལ་ལྟ། དེའི་འཕྲོར་ད་གཟོད་བརྩི་འཁུར་བྱེད་
དམ་ངོ་གཅོག་བྱེད་ལ་བློ་ཐག་གཅོད།
ལར་ངས་གཞན་གྱི་འདས་སོང་ལ་ཁ་ཡ་མི་བྱེད་པ་དེར་རྒྱུ་མཚན་ཡོད། དེ་ནི་ང་རང་
ཉིད་ལ་འདས་སོང་ཞིག་ཡོད་པས་རེད། གླེང་སྲོལ་མེད་པའི་འདས་སོང་ཞིག ངས་དེ་དག་
ཡོད་ཚད་གསལ་བོར་ཤེས། ད་ནི་བློ་འགྱོད་པས་གཟིར་རུང་བཅོས་ཐབས་མེད། སེམས་ཐང་
ལ་ཆད་རུང་རང་སྡུག་རེད།
ཨ་ཕ་འདས་ཏེ་རིང་པོ་ལོན་མེད། སྐབས་དེར་སའོ་ལ་ཡཱ་ངེད་གཉིས་ཧྥུར་མན་ཏིའི་
ཁང་པ་གྱན་གཅིག་མ་ཞིག་གི་ནང་དུ་གནས་སྤར། དམག་དཔོན་དང་ཨ་ནེ་ཡ་རྨེ་ལཱའི་
སྡོད་ཤག་དང་སྲང་ལམ་འགའི་བར་ཐག་ལས་མེད། སའོ་ལ་ཡཱའི་ཕ་མ་གཉིས་ཀས་འབོལ་
ཁྲི་ཁམ་ནག་ཆ་ཚང་གཅིག ད་དུང་ཉི་ཧོང་གི་རྨེ་ཁ་རྫ“རྟགས་ཅན་གྱི་རྫ་ཆས་སྣོད་ཅ་
ཁ་ཚང་གཅིག་བཅས། ངེད་གཉིས་ཀྱིས་ཁྱིམ་གསར་བཟུང་བའི་རྟེན་འབྲེལ་གྱི་སྐྱེས་སུ་
གནང་། དམག་དཔོན་གྱིས་ད་རུང་ང་ལ་ཟུར་ནས་ལེགས་སྐྱེས་གཞན་ཞིག་གནང——
IBMཡིག་གཏག་འཕྲུལ་ཆས་གསར་རྐྱང་གཅིག ཁོས་ཧྥར་སེ་སྐད་ཀྱིས་ཤོག་འཛར་ཞིག་
ཀྱང་བྲིས་ཏེ་སྒམ་ཞབས་ལ་བཅུག་འདུག
སྙིང་ཉེ་བའི་ཨ་མེར།
ཁྱོད་ཀྱིས་མཐེབ་གཞོང་འདི་སྤྱད་དེ་གཏམ་རྒྱུད་གང་མང་འབྲི་ཐུབ་པར་སྨོན།
དམག་དཔོན་ཨེ་ཁི་བྷེ་ཐ་ཧོ་ལེ།
དེའི་ཕྱིས་སུ་ངས་ཨ་ཕའི་ཝ་ཀེན་པཱ་ཧྲི་བཙོང་བ་ཡིན་ལ་དེ་རིང་བར་ཐང་བཤམས་
ཁྲོམ་ར་དེར་སོང་མྱོང་ཡང་མེད། ཨ་ཕ་ཚེ་ལས་འདས་རྗེས། རེས་གཟའ་པ་སངས་ལ་
བསླེབས་ཐེངས་རེར་ང་དུར་སར་ཕྱིན་པ་ཡིན། ལན་རེར་ང་སླེབ་དུས་དུར་བྱང་གི་སྟེང་དུ་
སྔོ་མདོག་གི་སྣ་མའི་མེ་ཏོག་ཆུན་པོ་ཞིག་ཕུལ་ཡོད། དེ་ནི་སའོ་ལ་ཡཱ་ད་སོ་མར་གནས་དེར་
ཡོང་མྱོང་བའི་རྟགས་རེད།
སའོ་ལ་ཡཱ་ངེད་གཉིས་ཀྱི་གཉེན་སྒྲིག་གི་འཚོ་བའི་རླབས་ཀྱི་ཡེར་མོ་རྒྱུན་ཆད་མེད་
པར་བྱུང་། དེ་ནི་གཞུང་དོན་ཞིག་ལག་བསྟར་བྱེད་ཀྱིན་པ་དང་མཚུངས། ངེད་གཉིས་ཀྱིས་
སོ་འཁྲུད་དང་རྐང་འབོབ་ལྷན་དུ་སྤྱོད། ཞོགས་པའི་ཚགས་པར་ལ་ལྟ་རེས་བྱེད། མོ་མལ་
ཁྲིའི་གཡས་གཞོགས་དང་ང་མལ་ཁྲིའི་གཡས་གཞོགས་སུ་ཉལ་རྒྱུར་གོམས། སྔས་འབོལ་
ཡང་མོ་འབོལ་སོབ་དང་ང་མཁྲང་པོར་དགའ། མོས་ཞལ་ཏོག་བསྟེན་པ་ལྟར་ཞོགས་ཟས་ལ་
གྲོ་ལྷེབ་བཟའ། དེའི་འཕྲོར་འོ་མས་ལྟག་སྤྲོད་བྱེད།
ལོ་དེའི་དབྱར་ཁར། ང་ལ་སན་ཧི་སེའི་མངའ་སྡེ་སློབ་ཆེན་ནས་དབྱིན་ཡིག་གཙོ་
སྦྱོང་གི་སློབ་བསྡུ་བརྡ་ཐོ་འབྱོར། སྐབས་དེར་ངས་སཱ་ནེ་ཝེའོ(Sunnyvale)ནས་བདེ་སྲུང་གི་
ལས་ཀ་ཞིག་རག་ཡོད། མིང་ལ “ཉི་མ་སྦས་ལུང” འབོད་པའི་ཁྱིམ་ཆས་ཀུང་སིའི་མཛོད་
ཁང་ཞིག་ལ་ལས་རེས་ལྟར་ལྟ་སྲུང་བྱ་རྒྱུ་དེ་རེད། ལས་ཀ་དེ་ནི་ཧ་ཅང་སུན་སྣང་འཁོར་བ་
ཞིག་ཏུ་ཡོད། འོན་ཀྱང་བཟང་ཆ་མི་ཆུང་བ་ཞིག་ཀྱང་ཡོད། ཕྱི་དྲོའི་ཆུ་ཚོད་དྲུག་པའི་རྗེས་
མི་རྣམས་ཡོངས་སུ་ཁ་གྱེས་འགྲོ། མཛོད་ཁང་ནང་གི་འབོལ་ཁྲི་ནི་གནམ་གཅལ་ལ་མ་
རེག་ཙམ་དུ་བརྩིགས་ཏེ་གྲལ་བསྟར་རེ་རེ་འགྱིག་ཤོག་གིས་གཡོགས་ཡོད། མུན་པའི་གྲིབ་
མ་དག་འབོལ་ཁྲི་རྩེག་མའི་བར་བར་ནས་བཞུར་ཏེ་ཡོང་། སྐབས་དེར་ངས་ཁུག་མ་ལས་
དཔེ་དེབ་བཏོན་ཏེ་སློབ་སྦྱོང་བྱེད་མགོ་རྩོམ། ཏག་ཏག་ཁྱིམ་ཆས་མཛོད་ཁང་དེའི་དྲི་ངན་
གཤོང་སྤྱད་ཐང་ཆུའི་སྨན་སྦྱོར་འཐུལ་བའི་གཞུང་ལས་ཁང་དེར། ངས་རང་གི་སྒྲུང་གཏམ་
ཐོག་མ་དེ་འབྲི་མགོ་བརྩམས་པ་ཡིན།
ལོ་གཉིས་པར། ངའི་རྗེས་མཐུད་དེ་སའོ་ལ་ཡཱས་ཀྱང་སན་ཧི་སེའི་མངའ་སྡེ་སློབ་ཆེན་
དུ་རྒྱུགས་འཕྲོད། སྦྱང་གཞི་གཙོ་བོ་སློབ་གསོ་རེད། འོན་ཀྱང་ཁོའི་ཕ་རྒན་རླུང་ཆེན་པོས་
བཏེགས་ཡོད།
ཉིན་ཞིག་ནུབ་འཚལ་འཐུང་རྗེས་དམག་དཔོན་གྱིས། “ངས་ཧ་མི་གོ་བ་ནི། ཁྱོད་ཀྱིས་
ཅིའི་ཕྱིར་རང་གི་སྐྱེས་ཐོབ་ཀྱི་ཤེས་རབ་འདི་ལྟར་ཆུད་ཟོན་དུ་གཏང་དགོས་པ་རེད” ཅེས་
ངའི་ཕྱོགས་སུ་འཁོར་ཏེ། “ཁྱོད་ཀྱིས་ག་ལ་ཤེས། སྙིང་ཉེ་བའི་ཨ་མེར། མཐོ་འབྲིང་འགྲིམ་
དུས་མོའི་སློབ་སྣ་རེ་རེར་ཕུལ་བྱུང་ཐོབ་པ་རེད།” མཚམས་འདིར་ཁོ་ཡང་བསྐྱར་ཁ་ཕར་
འཁོར་ཏེ། “ཁྱོད་ལྟ་བུའི་བུ་མོ་རིག་ཡག་ཅིག མ་གཞི་ནས་ཁྲིམས་རྩོད་པ་བྱས་ན་རེད།
ཆབ་སྲིད་ཚན་རིག་པ་བྱས་ན་རེད། དེར་མ་ཟད། སྐྱབས་མགོན་ཨན་ལཱས་མཁྱེན། ཨ་ཧྥུ་
ཧན་ལ་སླར་ཡང་རང་དབང་ཐོབ་པའི་ཉིན། ཁྱོད་ཀྱིས་རྩ་ཁྲིམས་ཀྱི་ཕྱི་མོ་བྲིས་ཆོག་གི་རེད།
ཁྱོད་འདྲ་བའི་གྲུང་ཤ་དོད་པོའི་ཨ་ཧྥུ་ཧན་གྱི་ན་གཞོན་ལ། འཇོན་ཐང་ངོམ་ས་ཅི་བས་མང་
ཨང་། མཐའ་ན་ཁོ་ཚོས་ཁྱོད་བློན་ཆེན་དུ་བསྐོས་ཏེ། ཁྱོད་ཀྱི་ཁྱིམ་རྒྱུད་ལ་མཚན་སྙན་གྱི་
གླེགས་བུ་གནང་ཡང་ཅི་ཐང” ཟེར།
ངས་སའོ་ལ་ཡཱས་འཁུམས་རིལ་ཞིག་བརྒྱབ་པ་མཐོང་། “ད་ནི་ང་བུ་མོ་ཞིག་མ་རེད།
ང་ནི་གཉེན་བསྒྲིགས་ཟིན་པའི་སྐྱེས་མ་ཞིག་རེད། དེས་མི་ཚད། ཁོ་ཚོར་དགེ་རྒན་ཡང་མི་
མཁོ་བ་མེད།” སའོ་ལ་ཡཱས་དེ་ལྟར་ཕ་རྒན་ལ་ལན་སྤྲད།
“དགེ་རྒན་སུས་ཀྱང་བྱས་ཆོག”
“འབྲས་ཆན་ལྷག་ཡོད་དམ། ཨ་མ།” སའོ་ལ་ཡཱས་ཕ་བུའི་བར་གྱི་རྩོད་པ་དེར་
གཡོལ་འདོད་བསྟན།
དམག་དཔོན་གྱིས་ཧེ་ཝར་ཏི་ན་ཡོད་པའི་གྲོགས་པོར་ལྟ་རུ་འགྲོ་རྒྱུར་ཁ་གཡོར་ཏེ་ཕྱི་
ལོགས་སུ་ཤད་ཀྱིས་ཐོན་སོང་། དེར་ཨ་ནེ་ཡ་རྨེ་ལཱས་སའོ་ལ་ཡཱར་སེམས་གསོ་གཏང་རྩིས་
ཀྱིས། “ཁོས་ཁྱོད་ལ་སེམས་ངན་བཅངས་པ་ག་ལ་ཡིན། ཁོས་ཁྱོད་གཞན་ལས་ཁྱད་དུ་
འཕགས་ན་བསམས་པ་རེད” ཟེར།
སའོ་ལ་ཡཱས། “དེ་ལྟར་བྱས་ན་ཁོས་རང་གི་གྲོགས་པོ་ཚོར་འབར་ལབ་བརྒྱབ་ཆོག་པ་
རེད། ཁོར་བུ་མོ་ཁྲིམས་རྩོད་པ་ཞིག་ཡོད་ཅེས། དེ་ཡང་ཁོའི་གཟེངས་ཐོན་གྱི་བྱས་འབྲས་
ཤིག་ཏུ་བརྩི་ཆོག་ཚོད”" ཟེར།
“མདོ་མེད་མ་སྟོང་གཏམ་མ་བཤད།”
“གཞན་ལས་ཁྱད་འཕགས་ཟེར་རམ།” སའོ་ལ་ཡཱས་ཅི་མི་སྙམ་པའི་ངང་། “མ་
མཐའ་ཡང་ང་ཁོའི་བཟོ་ལྟར་མི་དགའ། མི་རྣམས་ཀྱིས་ལྟས་ངན་ཨུ་རུ་སུ་དང་འཛིང་མོ་
བཀྱེ་དུས། ཁོ་ཏན་ཏན་རང་གི་ཁྲིའུའི་སྟེང་བསྣར་ཏེ་ཡོད། གཡུལ་སའི་དམག་རྡུལ་དྭངས་
མཚམས། ཡང་སྐབས་བསྟུན་གླགས་འཁེལ་སྒོས་གང་ཞིག་ནས་འཇུར་ཡོང་སྟེ། གཟི་
བརྗིད་ཅིག་ལར་ནས་མ་ཡིན་པའི་སོ་སོའི་དཔོན་ཐོབ་དེར་ཧབ་སྙོབ་རྒྱག དཔེ་ཆ་ཁྲིད་ན་
འཁོས་ཀ་བཟང་རྒྱུ་མེད་ཀྱང་སྲིད། འོན་ཀྱང་དེ་ནི་ངས་བསྒྲུབ་འདོད་པ་འབའ་ཞིག་ཡིན།
ཞོར་ནས་བཤད་རྒྱུ་ཞིག་ལ། དེ་ནི་རྒུད་སྐྱོབ་ཀྱི་རོགས་དངུལ་ལེན་པ་དང་བསྡུར་ན་རབ་
ཅིག་གིས་ཡག་ཚོད” ཟེར།
ཐེ་ཚོམ་དང་བཅས་ཨ་ནེ་ཡ་རྨེ་ལཱས། “ད་ཁ་ཤོམ་མ་ཆེ་སའོ་ལ་ཡཱ། གལ་སྲིད་ཁོས་
འདི་དག་ཐོས་ཚེ། སང་ཕྱིན་ཁྱོད་ལ་ཁ་བསྲེ་མི་སྲིད” ཟེར།
“སེམས་ཁྲལ་མ་གནང་།” སུན་སྣང་དང་བཅས་ཤོག་ཕྱིས་སྡེར་མའི་ནང་གཡུགས་
ཏེ་སའོ་ལ་ཡཱས། “ཁོའི་གཅེས་དགུ་དམར་དགུའི་ལ་རྒྱ་ཙམ་པོ་དེར་ངས་གནོད་བསྐྱལ་མི་
ཡོང” ཟེར།
1988ལོའི་དབྱར་ཁར། ཨུ་རུ་སུའི་དམག་ཨ་ཧྥུ་ཧན་ནས་ཕྱིར་འཐེན་མ་བྱས་སྔོན་གྱི་
ཧ་ལམ་ལོ་ཕྱེད་རིང་། ངས་རང་གི་སྒྲུང་གཏམ་ཐོག་མ་བརྩམས་གྲུབ། དེའི་ནང་ཁ་པུར་རྒྱབ་
ལྗོངས་སུ་བྱས་ཏེ་ཕ་དང་བུ་ཡི་གཏམ་རྒྱུད་ཅིག་བྲིས་ཡོད། མང་ཆེ་ཤོས་ནི་དམག་དཔོན་
གྱིས་ང་ལ་སྐྱེས་སུ་གནང་བའི་ཡིག་གཏག་འཕྲུལ་ཆས་དེས་གཏགས་པ་ཡིན། ངས་དཔེ་
སྐྲུན་ཁང་བཅུ་ཁ་ཞིག་ལ་བསམ་འཆར་འདྲི་རྩད་ཀྱི་འཕྲིན་ཡིག་སྤྲིངས། ཟླཔའི་ཉིན་
ཞིག་ངས་ཡིག་སྒམ་གྱི་ཁ་འབྱེད་དུས། ཉུག་ཡོག་དཔེ་སྐྲུན་ལས་ཁུངས་ཀྱིས་དེབ་ཀྱི་ཕྱི་མོ་
ཆ་ཚང་བསྐུར་དགོས་པའི་བརྡ་ཡིག་བཏང་འདུག་པ་མཐོང་། ང་དགའ་དྲགས་ནས་གློ་བུར་
དུ་སྐད་ཆའང་བཤད་རྒྱུ་མེད་པར་ལུས། ཕྱི་ཉིན་ངས་དེབ་ཀྱི་མ་ཡིག་བསྐུར། སའོ་ལ་ཡཱས་
ཐུམ་སྒྲིལ་ཞིབ་ཚགས་བྱས་ཟིན་པའི་དེབ་ཀྱི་མ་ཡིག་སྒང་ལ་འོ་བྱས་ཤིང་། ཨ་ནེ་ཡ་རྨེ་
ལཱས་ཐུམ་སྒྲིལ་དེ《ཁུ་རན་གསུང་རབ》ཀྱི་སྒབ་ནས་བླངས་ཏེ་བསྐུར་རྒྱུར་ཨུ་ཚུགས་བྱས།
མོས་གལ་སྲིད་ངའི་དཔེ་དེབ་ཁོ་ཚོས་དང་ལེན་བྱས་ཚེ། འུ་ཚོས་ལུག་གཅིག་བཤས་ནས་
ཤ་རྣམས་དབུལ་པོར་བྲིམ་འགྲོ་ཟེར།
ངས་མོའི་གདོང་ལ་འོ་བྱེད་ཀྱིན། “སྐུ་མཁྱེན། ལུག་མི་བཤའ་རོགས། སྙིང་ཉེ་བའི་
ཨ་ནེ། སྒོར་མོ་འཛོམས་ཚོད་ཅིག་དབུལ་པོ་རྣམས་ལ་བགོས་པས་ཆོག ལུག་མི་བཤའ་
རོགས" ཞེས་ཞུ་བ་བྱས།
གཟའ་འཁོར་དྲུག་གི་རྗེས། མིང་ལ་མཱ་ཏེན-ཀེ་ལིན་ཝ་ཐི་ཟེར་བ་ཞིག་གིས་ཉུག་ཡོག་
ནས་ང་ལ་ཁ་པར་བཏང་བྱུང་། ཁོ་ངའི་དཔེ་དེབ་དཔར་སྐྲུན་གྱི་འཐུས་ཚབ་པ་བྱས་ཆོག་
ཅེས་ཁས་འཆེས། དོན་དེ་ངས་ཏན་ཏན་སའོ་ལ་ཡཱ་ཁོ་ནར་འདི་ལྟར་ལབ། “ཚབ་གཉེར་
གྱི་ལས་ཁུངས་ཡོད་པ་ཙམ་གྱིས་ངའི་དཔེ་དེབ་དཔར་སྐྲུན་བྱ་ཐུབ་པ་མི་མཚོན། གལ་སྲིད་
མཱ་ཏེན་གྱིས་སྒྲུང་གཏམ་དེ་གཞི་ནས་བཙོང་ཐུབ་པ་བྱུང་ན། དེ་དུས་རྟེན་འབྲེལ་ཞུས་ཀྱང་
འཕྱི་པོ་མི་ཡོང་།”
ཟླ་བ་གཅིག་གི་རྗེས་ནས། མཱ་ཏེན་གྱིས་ཡང་བསྐྱར་ཁ་པར་བཏང་བྱུང་། ད་ལྟ་ང་ནི་
བརྩམས་ཆོས་དཔར་སྐྲུན་བྱས་ཡོད་པའི་སྒྲུང་གཏམ་རྩོམ་པ་པོ་ཞིག་ཏུ་འགྱུར་ལ་ཉེ་ཟེར།
དེ་དོན་ངས་སའོ་ལ་ཡཱར་བཤད། དགའ་དྲག་སྟེ་མོས་ཨག་རིང་བཏབ།
དགོང་མོ་དེར། ནུབ་འཚལ་གྱ་ནོམ་པོ་བཟོས་ཏེ། ངེད་གཉིས་ཀྱིས་སའོ་ལ་ཡཱའི་ཕ་མ་
གཉིས་མགྲོན་དུ་བོས་ནས་ང་ཚོས་ལྷན་དུ་རྟེན་འབྲེལ་ཞུས། ཨ་ནེ་ཡ་རྨེ་ལཱས་ཐུམ་ཟན་
གཡོས། འབྲས་ཆན་གྱི་ཁུད་དུ་ཤ་ཧྲུག—ཁམ་འབྲས་དང་སྒོང་ཐུད་གཅུད་པའི་
ཟས་མཆོག མོའི་མིག་ནང་དུ་མཆི་རིས་ཀོར་རོ་རོ་བྱེད། དམག་དཔོན་གྱིས་ངས
བརྗིད་ཀྱིས་སྙེམ་དུ་བཅུག་ཡོད་ཟེར། དམག་དཔོན་ཐ་ཧོ་ལེ་དང་ཁོའི་ལྕམ་མོ་གཉིས་ཕྱིར་
ལོག་རྗེས། ངས་ཕྱི་དྲོར་ཁྱིམ་དུ་ལོག་པའི་ལམ་སྐབས་ཉོས་པའི་རིན་གོང་མི་དམན་པའི་
རྒུན་ཆང་དེའི་ཁ་ཕུད་དེ། སའོ་ལ་ཡཱ་ངེད་གཉིས་ཀྱིས་ཕོར་བ་བཏེགས་ནས་རྟེན་འབྲེལ་
ཞུས། དམག་དཔོན་གྱིས་སྐྱེས་མ་ཚོས་ཆང་འཐུང་བར་ཡར་གཏོག་མི་རྒྱག་པས། ཁོང་
བཞུགས་དུས་སའོ་ལ་ཡཱས་ཆང་ཧུབ་ཐིགས་ཙམ་མི་བསྟེན།
“ཁྱོད་ཀྱིས་ང་གཟི་བརྗིད་ཀྱིས་སྙེམ་དུ་བཅུག་སོང་།” ཕོར་བ་བཏེགས་ཏེ་ང་དང་
ཐོད་གཏུག་ཙམ་བརྒྱབ་རྗེས་སའོ་ལ་ཡཱས། “ཨ་ཕའང་གཟི་བརྗིད་ཀྱིས་སྙེམ་སྟེ་ཡོད་
སྲིད” ཟེར།
“དེ་འདྲ་ཡིན་སྲིད།” ངའི་ཡིད་ལ་ཨ་ཕ་དྲན་ཡོང་། ཁོས་མི་མངོན་དབྱིངས་ནས་
འདི་དག་སྤྱན་གྱིས་གཟིགས་ཡོད་པར་སྨོན།
ནམ་གུང་ཡོད་ཚད་དལ་རྨེག་གེར་སོང་རྗེས་སའོ་ལ་ཡཱ་གཉིད་དུ་ཁུག་སོང་།
ཆང་གིས་ནམ་རྒྱུན་མོར་གཏི་མུག་འཐིབ་ཏུ་འཇུག ཉི་ཁྱིམ་དུ་འགྲེང་སྟེ་དབྱར་ཁའི་
མཚན་མོའི་འཁྱག་སིབ་སིབ་ཀྱི་མཁའ་དབུགས་རྔུབ་ཀྱིན། ངས་ལཱ་ཤེན་ཧན་དྲན་ཡོང་།
ད་དུང་རྩོམ་འབྲི་ལ་གཞེན་བསྐུལ་བྱེད་སྤྱད་ཤོག་འཛར་དེ་དྲན་ཡོང་། ངས་ཧཱ་སན་དྲན་
ཡོང་། དུས་ནམ་ཞིག་གི་ཚེ། ཨན་ལཱས་མཁྱེན། ཁྱོད་ཅིས་ཀྱང་ཁྱད་དུ་འཕགས་པའི་རྩོམ་
པ་པོ་ཞིག་ཏུ་འགྱུར་སྲིད། སྔོན་ཆད་ཁོས་ང་ལ་འདི་ལྟར་ལབ་མྱོང་། འཛམ་གླིང་གི་མི་
ཚང་མས་ཁྱོད་ཀྱི་གཏམ་རྒྱུད་བཀླག་ཏུ་སྲིད། ངའི་མི་ཚེའི་ཁྲོད་ན་དེ་འདྲའི་ཡི་གར་འོང་
བའི་དོན་བྱ་མང་པོ་ཞིག་འདུག དེ་འདྲའི་བདེ་སྐྱིད་ལྡན་པའི་དོན་བྱ་མང་པོ་ཞིག་འདུག
ངའི་སེམས་སུ། རང་ཉིད་ལྟ་བུའི་མི་ནི་སྐལ་དུ་ནོག་པའི་བསོད་ནམས་འདིའི་སྣོད་དུ་རུང་
ངམ་སྙམ།
ལོ་གཉིས་པ་སྟེ། 1989ལོའི་དབྱར་ཁར་ངའི་དཔེ་དེབ་དཔར་སྐྲུན་བྱས། དཔེ་སྐྲུན་
ཁང་གིས་ང་གྲོང་ཁྱེར་ལྔ་ལ་སོང་ནས་མིང་འགོད་འགྲེམ་འཚོང་བྱ་དགོས་ཟེར། ཏག་ཏག་
ལོ་དེར། ལྟས་ངན་ཨུ་རུ་སུའི་དམག་དཔུང་ཨ་ཧྥུ་ཧན་གྱི་ས་ཐོག་ནས་གཅིག་ཀྱང་མ་ལུས་
པར་ཕྱིར་འཐེན་བྱས་པ་རེད། མ་གཞི་དེ་ནི་ཨ་ཧྥུ་ཧན་གྱི་མིའི་གཟི་བརྗིད་ཅིག་ཡིན་འོས།
འོན་ཀྱང་དམག་ཟིང་སྔར་མུས་བཞིན་བྱུང་། ཐེངས་དེར་ནང་འཁྲུག་རེད། དབྱི་སི་ལན་
མི་དམངས་བསྟན་སྲུང་རུ་ཤོག༸དང་ནཱ་ཇེ་པི་ལཱ“གླུད་ཚབ་སྲིད་གཞུང་བར་གྱི་འཐབ་
འཛིང་། ཨ་ཧྥུ་ཧན་གྱི་གོད་འབངས་སྔར་མུས་ལྟར་ཆུ་ལོག་བཞིན་ཕ་ཁི་སི་ཐན་ལ་བླུགས།
ཏག་ཏག་ལོ་དེར། “མཚོན་ཆ་མི་བཀོལ་བའི་འཛམ་གླིང་དམག་འཐབ” མཇུག་བསྒྲིལ།
པིར་ལེན་གྱི་བར་རྩིག་ལྕགས་རི་རྨང་ནས་བསྒྱེལ། འདི་དག་ཡོད་ཚད་ཀྱི་ཁྲོད་ནས།
མི་རྣམས་ཀྱིས་ཏག་ཏག་ཨ་ཧྥུ་ཧན་བརྗེད་པར་གྱུར། དམག་དཔོན་ཐ་ཧོ་ལེར་མཚོན་ན།
ཨུ་རུ་སུའི་རུ་དཔུང་ཕྱིར་འཐེན་བྱས་པ་དེས། ཁོའི་རེ་བའི་སྲོག་དབུགས་སླར་མཐུད་པ་
ཡིན་པས། ཁོས་བྲང་འདོགས་ཆུ་ཚོད་འཁོར་ལོའི་གཅུ་འཁོར་གྲིམ་པོར་བསྐོར་ཏེ་བསྒུགས་
ནས་བསྡད།
ཡང་ཏག་ཏག་ལོ་དེར། སའོ་ལ་ཡཱ་ངེད་གཉིས་ཀྱིས་ཕྲུ་གུ་ཞིག་སྐྱེ་བར་སྟ་གོན་བྱས།
རང་ཉིད་ཨ་ཕ་ཞིག་ཏུ་འགྱུར་རྒྱུ་དྲན་གྱིན། ངའི་སེམས་ནང་གི་ཚོར་སྣང་ནི་རོ་དྲུག་
གི་སྤོད་རྫས་ཆབས་ཅིག་ལྕེ་སྟེང་དུ་བཏབ་པ་དང་འདྲ། དེ་རུ་ཞེད་སྣང་དང་དགའ་བྲོད། ཡི་
ཆད་དང་འུར་འདྲོགས་སོགས་ཅི་ཡང་འདུ། ངའི་སེམས་སུ་རང་ཉིད་ཅི་འདྲའི་ཨ་ཕ་ཞིག་
ཡོང་སྲིད་དམ་སྙམ། ངས་རང་ཉིད་ཨ་ཕ་ལྟ་བུའི་ཨ་ཕ་ཞིག་ཡོང་བར་རེ་སྨོན་བྱེད་ལ། ཡང་
ཁོ་དང་བག་ཙམ་མ་འདྲ་ནའང་སྙམ།
འོན་ཀྱང་ལོ་གཅིག་ཕྱིན་སོང་རུང་རྟགས་ཅི་ཡང་མ་བྱུང་། ཟླ་རེར་ཟླ་མཚན་དུས་ལྟར་
འབབ་པ་དང་བསྟུན། སའོ་ལ་ཡཱ་སྔར་ལས་ཡི་མུག་ཏུ་སོང་། སྔར་ལས་རྟབ་རྟོབ་པོར་གྱུར།
སྔར་ལས་སྡུག་བསྔལ་དུ་བྱིང་། ནམ་རྒྱུན་གོ་རྒྱུ་ཅན་ལབ་མཁན་ཨ་ནེ་ཡ་རྨེ་ལཱའང་སྐབས་
དེར་བཟེ་རེ་ཆུང་བར་གྱུར་ཏེ། “ཧ་ཡོ། ད་ངས་ནམ་ཞིག་ལ་རང་གི་ཚ་བོ་གཉིད་ལ་འགུག་
པའི་གླུ་ལེན་ཐུབ” ཟེར་ཡོང་། དེ་ལས་ལྡོག་སྟེ་དམག་དཔོན་གྱིས་ཕུ་ཧྲི་ཐོ་པ་ཞིག་གི་བཟོ་ལྟ་
མི་འཆོར་བར་གཏན་ནས་འདྲི་རྟོག་མི་གནང་དོན་བྱ་འདི་རྣམས་གླེང་ཚེ། ལར་སྐྱེས་
པ་དེས་རང་གི་བུ་མོ་དང་མག་པའི་འཁྲིག་སྦྱོར་འཚོ་བར་ཚོད་དཔག་བྱེད་པ་དང་འདྲ་བས་
འཚེར་སྣང་ཡོང་། འོན་ཀྱང་ཨ་ནེ་ཡ་རྨེ་ལས་བྱིས་པའི་སྐོར་དྲིས་ཏེ་ངེད་གཉིས་འདུག་མི་
བདེ་བར་གཏོད་དུས། ནམ་རྒྱུན་ཁོའི་མིག་ནང་དུའང་འོད་སྣང་འཚེར་རྒྱུ་ཡོད།
“ལན་རེར་བྱིས་པ་བཙའ་ན་དུས་ཚོད་ཅུང་ཙམ་མཁོ་བ་རེད།” ནུབ་གཅིག་ངས་
སའོ་ལ་ཡཱར་དེ་ལྟར་སྨྲས།
“ལོ་གཅིག་ཕྱིན་སོང་། དེ་དུས་ཚོད་ཅུང་ཙམ་ཞིག་མ་རེད། ཨ་མེར” ཞེས་འཁྱག་
ཤུར་ཤུར་སའོ་ལ་ཡཱའི་སྐད་ངག་རྦད་དེ་མི་གཞན་ཞིག་ལ་འགྱུར་ཏེ། “ངས་བལྟས་ན་
གནད་དོན་ཞིག་ཡོད་པ་ཁོ་ཐག་རེད” ཟེར།
“དེས་ན་འུ་གཉིས་སྨན་པར་སྟོན་དུ་སོང་ཡང་ཆོག”
སྨན་པ་རའོ་སིན། ལྟོ་ཚིལ་ལྷུག་ལྷུག གདོང་པ་སྒོར་སྒོར། རྐང་ཕྲ་བའི་སོ་ཕྲེང་ཐགས་
བཟང་ལ་ཚགས་དམ། སྐད་ཆར་ཡོ་རོབ་ཤར་མའི་གདངས་ཏོག་ཙམ་འདྲེས། ཧོབ་ཀྱིས་
བལྟས་ན་སི་ལ་ཧྥུ་མི་རིགས་དང་འདྲ་སེ་བ་ཞིག་ཏུ་ཡོད། ཁོ་མེ་འཁོར་ལ་ཐུན་མིན་གྱི་སྤྲོ་
སྣང་ཞིག་ཡོད་ཚོད—གཞུང་ལས་ཁང་གི་ཅོག་སྒམ་སྒང་དུ་ལྕགས་ལམ་གྱི་ལོ་རྒྱུས་དང་
འབྲེལ་བའི་དཔེ་དེབ་སྣ་ཚོགས། དེ་བཞིན་མེ་འཁོར་གྱི་འཁོར་མགོའི་དབྱིབས་བཟོ། ད་
རུང་ལྕགས་ལམ་སྟེང་རི་བོའམ་ཟམ་པ་བརྒལ་ཏེ་རྒྱུག་གིན་པའི་མེ་འཁོར་སོགས་ཀྱི་འདྲ་
པར་ཅི་རིགས་ཀྱིས་བཀང་། རྩིག་ངོས་ན་སྦྱར་ཡིག་ཅིག—ཚེ་སྲོག་མེ་འཁོར་དང་འདྲ།
སྐུ་ཉིད་འཁོར་སྒང་ལ་བུད།
ཁོས་ངེད་གཉིས་ཀྱི་ཕྱིར་དུ་ཇུས་གཞི་བཏོན་ཞིང་བློ་བཀོད་འཐེན། ཐོག་མར་ང་ལ་
བརྟག་བཤེར་བྱ་ཟེར། མཛུབ་གུས་ཤིང་དམར་གྱི་ཅོག་སྒམ་སྟེང་རྡུང་གིན་ཁོས། “སྐྱེས་པ་
ཚོ་ཅུང་ཙམ་སླ་མོ་ཡིན། སྐྱེས་པའི་སྦུག་ལམ་ནི་ཁོའི་ཀླད་པ་དང་འདྲ། དྲང་ཞད་ཆེ། བློ་
ཡིད་ལ་འཆར་མི་ཐུབ་རྒྱུ་ཅང་མེད། ཁྱོད་ཚོ་སྐྱེས་མ་ཚོ་དེ་འདྲ་མིན…………གསལ་བོར་
བཤད་ན། དཀོན་ཅོག་གིས་ཁྱོད་ཚོ་བཟོ་དུས། བསམ་བློ་ཞིབ་ཕྲ་གང་མང་གཏང་དགོས་
སོང་བ་རེད” ཟེར། ངའི་སེམས་ལ། ཁྱོ་ཤུག་རེར་འཕྲད་ཐེངས་རེར། ཁོས་འདི་ལྟར་སོ་སོའི་
ཡིན་མདོག་ཁ་པོའི་སྦུག་ལམ་གཞུང་ལུགས་འུད་ཀྱིན་ཡོད་དམ་སྙམ།
སའོ་ལ་ཡཱས་ཁོར “ང་ཚོ་སྐྱེས་མ་ཅི་འདྲའི་ལས་ཅན་རེད་ཨང” ཟེར།
དེ་ལ་སྨན་པ་རའོ་སིན་གྱིས་ཧབ་ཆ་བརྒྱབ། འོན་ཀྱང་དགོད་སྒྲ་དེར་སྤམ་རྫུས་ཁེངས།
ཁོས་ང་ལ་ཚོད་ལྟའི་ཤོག་གུ་ཞིག་དང་འགྱིག་ཕོར་ཞིག་སྤྲད། སའོ་ལ་ཡཱས་དུས་བཀག་
ལྟར་ཁྲག་ལ་བརྟག་བཤེར་བྱ་དགོས་ཟེར། ངེད་ཚོས་ལག་འཇུ་བཏང་སྟེ་ཁ་གྱེས་ཁར་ཁོས།
“འཁོར་སྒང་ལ་བུད་པར་དགའ་བསུ་ཞུ” ཞེས་ངེད་གཉིས་ཕྱི་ལོགས་སུ་འགྲོ་རུ་བཅུག
ངའི་བརྟག་བཤེར་བདེ་བླག་ངང་འགྲུབ། གནད་དོན་ཅང་མ་རྙེད།
དེར་མཐུད་པའི་ཟླ་ཤས་རིང་། སའོ་ལ་ཡཱས་རྒྱུན་ཆད་མེད་པར་བརྟག་བཤེར་སྣ་
ཚོགས་བྱས། རྒྱུན་ཆགས་ཀྱི་ལུས་དྲོད་བརྟག་ཐབས། ཁྲག་བླངས་ཏེ་དོགས་པ་ཟ་ཡུལ་
དུ་སོང་བའི་ཧེར་རྨེན་སྐུལ་རྒྱུ་རེ་རེའི་བརྟག་བཤེར། “བུ་སྣོད་ཀྱི་འབྱར་ཁུའི་བརྟག་
ཞིབ” ཟེར་བ་ཞིག་ཀྱང་འདུག དེའི་ཁར་ཚད་བརྒལ་སྒྲ་རླབས། ལན་གྲངས་གང་མང་
གི་ཁྲག་བཤེར་དང་གཅིན་བཤེར། དེ་མིན “བུ་སྣོད་མེ་ཤེལ་བརྟག་བཤེར” ཡང་སའོ་ལ་
ཡཱས་དང་ལེན་བྱས། སྨན་པ་རའོ་སིན་གྱིས་ཁྲ་མཐོང་མེ་ཤེལ་ཞིག་སའོ་ལ་ཡཱའི་གསང་ལམ་
ནང་ཡར་བཅུག་སྟེ་ལྟ་ཞིབ་བྱས། འོན་ཀྱང་རྒྱུན་ལྡན་མིན་པ་ཅི་ཡང་མ་མཐོང་བས། ཁོས་
འགྱིག་གི་ལག་ཤུབས་འཕུད་ཞོར། “སྦུག་ལམ་ཧ་ཅང་གཙང” ཞེས་གསལ་སྒྲོག་བྱས།
ངའི་སེམས་ལ་ངེད་གཉིས་ཁྲུས་ཁང་མ་རེད། ཁོས “སྦུག་ལམ” ཞེས་མ་བོས་ན་ཅིས་
མི་ཆོག་སྙམ། བརྟག་བཤེར་ཡོངས་རྫོགས་ཟིན་རྗེས། ཁོས་ངེད་གཉིས་ལ་ཕྲུ་གུ་མི་འཁོར་
བའི་རྒྱུ་མཚན་དེར་འགྲེལ་རྒྱག་མི་ཐུབ་ཅེས་འགྲེལ་བརྒྱབ། དེར་མ་ཟད། འདི་ནི་མཐོང་
དཀོན་པ་ཞིག་ཀྱང་མིན་པར་བཤད། མིང་ལ “ རྒྱུ་མཚན་མེད་པར་མངལ་མི་འཁོར་བའི་
ནད” ཟེར་སྐད།
དེའི་འཕྲོ་མཐུད་དེ་སྨན་བཅོས་ཀྱི་གོ་རིམ་རེད། ངེད་གཉིས་ཀྱིས “ཁི་ལོ་མེ་ཧྥིན” དུ་
འབོད་པའི་སྨན་རྫས་ཤིག་བསྟེན། སའོ་ས་ཡཱས་ད་རུང་དུས་བཀག་ནང་བཞིན་རང་ཉིད་
ལ “གཅིན་བསྐུལ་མཚན་རྒྱུ” ཟེར་བའི་སྨན་ཁབ་རྒྱག་གིན་འདུག འདི་དག་ཡོད་ཚད་
ལ་ཕན་འབྲས་ཏིལ་ཙམ་མ་སྨིན། སྨན་པ་རའོ་སིས་ངེད་གཉིས་ལ་ལུས་ཕྱིའི་མངལ་སྦྲུམ་
གྱི་ཐབས་ཤེས་ལ་བསམ་བློ་ཐོངས་ཟེར། སྐབས་དེར་ངེད་གཉིས་ལ “བདེ་ཐང་བརྟན་སྲུང་
རྩ་འཛུགས” ཀྱིས་སྤྲིངས་པའི་འཕྲིན་ཡིག་ཅིག་འབྱོར། ཚིག་སྦྱོར་གུས་ཉམས་ཀྱིས་ཕྱུག
ངེད་གཉིས་ལ་ལམ་ལྷོངས་ཡོང་བའི་སྨོན་ཚིག་ཀྱང་འདུག མ་ཟད་དེའི་འགྲོ་སོང་ངེད་
གཉིས་ཀྱི་ཚབ་ཏུ་ཁོ་ཚོས་སྤྲད་མ་ཐུབ་པར་དགོངས་དག་ཀྱང་ཞུས་འདུག
ངེད་གཉིས་ཀྱིས་དཔེ་སྐྲུན་ཁང་གིས་སྔོན་ལ་རྫོང་བདར་བཏང་ཡོང་བའི་གཏའ་
དངུལ་དེར་ཁ་བཏོད་ནས་སྨན་བཅོས་ཀྱི་རིན་པ་སྤྲད། ལུས་ཕྱིའི་མངལ་སྦྲུམ་གྱི་གོ་རིམ་ནི་
རྙོག་དྲ་མང་ཞིང་བགོར་ཡུན་རིང་བས་མི་སེམས་མནར་དུ་གཅོད་སྤྱད་ཅིག་རེད། མ་ཟད་
ཡང་བསྐྱར་མཐའ་འབྲས་སྟོང་བར་གྱུར། ཟླ་འགའི་རིང་ནད་བརྟག་སྒུག་ཁང་ནས《དུས་
རབས་གསར་པར་འཚམ་པའི་གཉེར་བ》《ཀློག་རྩོམ་གནད་བསྡུས》ལ་སོགས་པའི་དུས་
དེབ་སློག་སྟེ་ཉི་མ་འཁྱོལ་འཁྱོལ་བའི་འཕྲོར། ཤོག་ལྭ་རྫོགས་མེད་བརྗེས་ཤིང་ཉི་འོད་གློག་
སྒྲོན་བཀར་བའི་གྲང་འཁྱག་གི་དུག་མེད་བརྟག་བཤེར་ཁང་རེ་རེར་སོང་སོང་བའི་འཕྲོར།
ཆ་མེད་རྒྱུས་མེད་ཚོའི་སྔུན་ནས་ངོ་ཚ་ཐང་ལ་གཡུགས་ཏེ་སའོ་ལ་ཡཱ་ངེད་གཉིས་ཀྱི་
མཚན་མོའི་གཉིས་སྦྱོར་གྱི་ཞིབ་ཆ་བཤད་བཤད་པའི་འཕྲོར། རྫོགས་མཐའ་མེད་པའི་སྨན་
ཁབ་དང་བརྟག་ཁབ། ཁུ་བ་ལེན་པ་སོགས་བརྟག་བཤེར་མཚར་པོ་བྱས་བྱས་པའི་འཕྲོར།
ངེད་གཉིས་ཕྱིར་ལོག་སྟེ་སླར་ཡང་སྨན་པ་རའོ་སིན་དང་ཁོའི་མེ་འཁོར་འཚོལ་དུ་ཕྱིན།
ཁོ་ངེད་གཉིས་ཀྱི་ཁ་སྤྲོད་དུ་བསྡད་དེ། མཛུབ་མོས་ཅོག་སྒམ་གཏག་གིན་ཐེངས་དང
པོར། “བུ་གཡར་གསོ་སྙོར” ཟེར་བའི་ཚིག་འབྲུ་འདི་བཀོལ་བྱུང་། ཁྱིམ་དུ་ལོག་པའི་ལ
ཧྲིལ་པོར་སའོ་ལ་ཡཱ་ངུ་བཞིན་ཡོང་།
ངེད་གཉིས་ཆེས་མཐའ་མཇུག་སྨན་པ་རའོ་སིན་ཡོད་སར་སོང་རྗེས་ཀྱི་གཟའ་མཇུག་
དེར། སའོ་ལ་ཡཱས་ཧ་ལས་པའི་གཏམ་འཕྲིན་དེ་མོའི་ཕ་མ་གཉིས་ལ་ལབ་སོང་། 1993ལོའི་
ཟླ3པའི་ས་སྲོས་ག་གེ་མོ་དེར། ངེད་ཚོ་དམག་དཔོན་ཐ་ཧོ་ལེ་ཚང་གི་སྒོ་ར་རྒྱབ་མའི་ར་
སྐོར་གྱི་རྐུབ་བཀྱག་སྟེང་བསྡད་དེ་ཉ་ཤ་སྲེག་ཞོར་དང་འོ་ཞོ་འཐུང་ཞོར་གྱི་བབ་ན་ཡོད།
ཨ་ནེ་ཡ་རྨེ་ལཱས་མོའི་སེ་རྒོད་དང་གསེར་དངུལ་མེ་ཏོག་ལ་ཆུ་སྟོར་གྱིན་ཡོད། སྣ་ལམ་
དུ་དེ་ཚོའི་དྲི་ཞིམ་དང་ཉ་ཤའི་གཞོབས་དྲི་འདྲེས་ཏེ་འཐུལ་ཡོང་། མོས་ཐེངས་གཉིས་ལ་
རྐུབ་བཀྱག་སྒང་ནས་ལག་པ་ཕར་བསྲིངས་སོང་སྟེ་སའོ་ལ་ཡཱའི་སྐྲ་ལོར་བྱིལ་བྱིལ་གནང་
སྟེ “ཨན་ལཱ་ཁོ་ནས་ཡོད་ཚད་ཤིན་ཏུ་མཁྱེན། ངའི་གཅེག་ཕྲུག་མ། ཡང་ན་དོན་བྱ་དེ་འདྲ་
མིན་ཡང་སྲིད” ཟེར།
རྐུབ་བཀྱག་སྟེང་བསྡད་པ་ནས་བཟུང་། སའོ་ལ་ཡཱས་མགོ་བོ་སྨད་དེ་རང་གི་ལག་ཟུང་
ལ་ཅེར་ཏེ་སྡོད། མོ་ངལ་དུབ་ཅིང་འདི་དག་ཡོད་ཚད་ལ་ཞེ་ལོག་སྟེ་ཡོད་པ་ངས་ཤེས་ཡོད།
མོས་ཁ་ཚིག་འཁྲོལ་བོའི་ངང་བཤད་དོན། “སྨན་པའི་ཟེར་སྟངས་བྱས་ན། ངེད་གཉིས་
ཀྱིས་བུ་གཡར་ཞིག་གསོ་སྙོར་བྱ་ཆོག་ཟེར།”
གཏམ་འདི་ཐོས་རྗེས། དམག་དཔོན་ཐ་ཧོ་ལེས་མགོ་བོ་བཏེགས་ཏེ་སྲེག་ཐབ་ཀྱི་ཁ་
ལེབ་ཕྱིར་འགེབ་ཞོར། “ཁོས་ངོ་མ་དེ་ལྟར་བཤད་སོང་ངམ” ཟེར་།
“ཁོས་དེ་ནི་འདམ་ག་ཞིག་རེད་ཟེར།” སའོ་ལ་ཡཱས་ཁོར་ལན་བཏབ།
ཁྱིམ་ནས་ངེད་གཉིས་ཀྱིས་དེའི་ཕྱོགས་ལ་དྲན་ཚུལ་བརྗེ་རེས་བྱས་ཟིན། མོ་དེ་ལ་ཡིད་
མི་འཐད། “འདི་ནི་གླེན་རྟགས་ཤིག་ཡིན་པ་ངས་ཅི་ལ་མི་ཤེས། ཐ་ན་ཚུལ་འཆོས་ཤིག་ཀྱང་
རེད།” དམག་དཔོན་ཐ་ཧོ་ལེ་ཚང་ལ་འགྲོ་བའི་ལམ་སྐབས་མོས། “འོན་ཀྱང་ངས་འུ་གཉིས་
རང་ལ་བྱིས་པ་ཞིག་སྐྱེ་བའི་དྲན་ཚུལ་འདི་རྦད་དེ་སེམས་ནས་འབོར་ཐབས་མི་འདུག ང་
ལ་ནམ་རྒྱུན་འདི་འདྲའི་འཕྲུལ་སྣང་ཞིག་འཆར་རྒྱུ་ཡོད། དེ་ཡང་ངས་ཕྲུ་གུ་དེ་པང་བའི་
ནང་འུབས་འདེབས་པར་བྱེད་ལ། ངས་དེ་རང་གི་ལུས་ཤ་ཁྲག་གི་གུར་ཁང་ནས་ཟླ་དགུ་ཞག་
བཅུར་གསོས་ཡོང་བ་ཅིས་མི་ཤེས། ངས་བསམས་ན། ནམ་ཉི་མ་ཞིག་ལ། ངས་ཁོའི་མིག་ནང་
དུ་ལྟ་བཞིན། གློ་བུར་དུ་ཧ་ལས་པའི་ངང་ཁྱོད་དམ། ཡང་ན་ངའི་ངང་ཚུལ་མཐོང་ཡོང་བར་
སྙིང་ནས་རེ་བ་འཛིན། ངས་ཕྲུ་གུ་དེ་བདེ་བླག་ངང་ནར་སོན་ཡོང་བར་སྙིང་ནས་རེ་བ་འཛིན།
ཁོ་བགད་ཡོང་ཚེ་ཡང་ན་ཁྱོད་དང་འདྲ། ཡང་ན་ང་དང་མཚུངས……………ཐ་ན་འུ་གཉིས་སུ་དང་
ཡང་མི་འདྲ་རུང…--དེ་ལ་ལན་པ་ཅི་ཡོད……-- " ཟེར།
“ཡོད་པ་མ་རེད། "
“ངའི་སྒེར་སེམས་ཐལ་སོང་ངམ།”
“ག་ལ། སའོ་ལ་ཡཱ།”
“དེའི་རྒྱུ་མཚན་བཤད་ན། བརྒྱ་ལ་ཁྱོད་ཀྱིས་ངོ་མས་བུ་གཡར་གྱི་དོན་བསྒྲུབ་
བསམས་ན་
“དེ་མ་རེད། གལ་སྲིད་འུ་གཉིས་ཀས་དེ་ལྟར་བྱ་བསམས་ན། འུ་གཉིས་ལ་བསམ་
བློའི་ཆ་ནས་གཡོ་འགུལ་སྤུ་ཙམ་ཡོད་ན་མི་འགྲིག དེར་མ་ཟད། འུ་གཉིས་ཀྱི་དྲན་ཕྱོགས་
ངེས་པར་དུ་གནད་གཅིག་གི་སྟེང་ལ་འབབ་དགོས། དེ་ལྟར་མིན་ན་བྱིས་པ་དེ་སྙིང་མ་
རྗེ།” ངས་མོར་ལན་བརྒྱབ།
མགོ་བོ་རླངས་འཁོར་གྱི་ཤེལ་སྒོའི་སྟེང་བསྙེས་ཏེ། མོས་ལམ་ཧྲིལ་པོར་སྐད་ཆ་ཚིག་
གཅིག་མ་བཤད།
སྐབས་དེར། མོའི་ལོགས་ཀྱི་ཁྲིའུའི་སྟེང་སྡོད་པའི་དམག་དཔོན་གྱིས་ཁ་གྲག་བྱུང་།
“ངའི་གཅེས་ཕྲུག་མ། བུ་ཚབ་སྙོར་བའི་དོན་འདི……………འུ་ཚོ་ཨ་ཧྥུ་ཧན་པར་མཚོན་
ན་འོས་མིན་ངས་མི་ཤེས།” སའོ་ལ་ཡཱས་ཐང་ཆད་པའི་ངང་ང་ལ་བལྟས་ནས་དངན་པ་
གྲང་ཤུར་རེ་བ་ཞིག་བཏང་།
དམག་དཔོན་ཐ་ཧོ་ལེས་མུ་མཐུད་དུ་བཤད་དོན། “ཐོག་མར། ཁོ་ཚོ་ནར་སོན་རྗེས་སོ་
སོའི་ཕ་མ་ངོ་མ་དེ་སུ་ཡིན་ཤེས་འདོད་སྐྱེ་སྲིད། དེ་ལ་ཁྱོད་གཉིས་ཀས་འཁང་ར་བྱ་མི་རུང་།
ལོ་ངོ་དུ་མའི་རིང་དཀའ་ཚེགས་རྒྱག་དོན་ཡང་དེའི་ཕྱིར་རེད། འོན་ཀྱང་། ལན་རེར། དེ་ཚོ་
ཡུལ་དང་ཁ་གྱེས་ནས་རང་ལ་ཚེ་སྲོག་སྦྱིན་མཁན་དེ་འཚོལ་དུ་བུད་འགྲོ། དེ་བས་ན། ཁྲག་
རྒྱུན་ནི་ཅི་བས་གལ་ཆེ། ངའི་གཅེས་ཕྲུག་མ། འདི་གཏན་ནས་བརྗེད་མི་རུང་།”
“ད་ངས་དོན་བྱ་འདི་གླེང་མི་འདོད།" སའོ་ལ་ཡཱས་དེ་ལྟར་ཟེར།
“ང་ལ་ད་རུང་བཤད་རྒྱུ་ཞིག་ཡོད།” དམག་དཔོན་གྱི་སེམས་ཅུང་ཙམ་འཁྲུག་གིན་
པ་ཚོར་ཐུབ། འོན་ཀྱང་ཁོས་ང་ཚོར་ཆེ་བཤད་རྒྱས་བཤད་ཀྱི་གཏམ་བརྗོད་ཅིག་སྤེལ་ཡོང་།
“འདི་ནས་སྙིང་ཉེ་བའི་ཨ་མེར་ལ་དཔེ་བཞག་ནས་བཤད་ཆོག ང་ཚོ་ཚང་མས་ཁོའི་
ཕ་རྒན་ངོ་ཤེས་པ་བཤད་ཅི་དགོས། ང་ཁ་པུར་ན་ཡོད་དུས། ཁོའི་མེས་པོ་མི་ག་འདྲ་ཞིག་
ཡིན་པའང་ཤེས་ཏེ་ཡོད། ངས་ད་རུང་ཁོའི་ཡང་མེས་ཀྱང་ངོ་ཤེས། གལ་སྲིད་ཁྱོད་ཚོས་འདྲི་
རྟོག་བྱེད་ན། དྲན་པ་བག་ལ་བརྐྱངས་ཏེ་ངས་ཁྱོད་ཚོར་ཁོ་ཚང་གི་མི་རབས་སྔོན་མ་འགའ་
ཞིག་གི་གཏམ་རྒྱུད་བཤད་ཆོག མཐར་གཏུགས་ན་འདི་དག་ནི། ཅིའི་ཕྱིར་ཁོའི་ཨ་ཕ—
ཨན་ལཱས་བདེ་བར་གཟིམ་མཁན་ཁོང་ལ་ཐུགས་རྗེས་གཟིགས། འུ་ཚང་ལ་གཉེན་
སློང་དུ་ཕེབས་འོང་དུས། ངས་བསམ་གཞིགས་ཏོག་ཙམ་མ་བཏང་བར་དང་ལེན་བྱས་པའི་
རྒྱུ་མཚན་ཡིན། དེར་མ་ཟད། ཁྱོད་ཀྱིས་ང་ལ་ཡིད་ཆེས་གནོངས་དང་ཆོག གལ་སྲིད་ཁོའི་
ཨ་ཕས་ཁྱོད་ཀྱི་མེས་པོའི་རབས་ཀྱི་ལོ་རྒྱུས་མི་ཤེས་ཚེ། བུ་མོ་ཁྱོད་ཁོའི་བུ་ཡི་མནའ་མར་
སློང་སྲིད་དམ། དེ་བས་ན་ཤ་རྩ་ཁྲག་རྒྱུན་ཟེར་བ་ནི་ཅི་བས་གལ་ཆེ་བ་ལ། ངའི་གཅེས་
ཕྲུག་མ། ཁྱོད་གཉིས་ཀས་གཞན་ཞིག་གི་བྱིས་པ་གསོ་སྙོར་བྱས་ཚེ། སུ་ཞིག་གི་ཤ་ཁྲག་རང་
གི་ཁྱིམ་ཚང་ནང་དུ་འཁྱེར་ཡོང་སྲིད་པ་ཤེས་ཐབས་ཡོད་པ་མ་རེད།”
“ཡང་ཨ་རི་པ་ཡིན་པའི་དབང་དུ་བཏང་ན། དེ་ལ་གནད་དོན་གཅིག་ཀྱང་ཡོད་པ་
མ་རེད། ཡུལ་འདིའི་མི་རྣམས་བརྩེ་དུངས་ཀྱི་ཕྱིར་ལྷན་ཅིག་སྡོད་པ་རེད། ཁྱིམ་རྒྱུད་དང་
མེས་པོའི་རབས་ཀྱིས་ནུས་པ་གང་ཡང་མི་ཐོན། ཁོ་ཚོས་བྱིས་པ་གསོ་སྙོར་བྱེད་ནའང་དེ་
ལས་མ་འདས། གཙོ་བོ་ཕྲུ་གུ་དེ་བདེ་ཐང་ཡིན་ན་ཡོད་ཚད་པོ་བཀྲ་ཤིས་བདེ་ལེགས་སུ་
ཡོང་། འོན་ཀྱང་ང་ཚོ་ནི་ཨ་ཧྥུ་ཧན་པ་རེད། ངའི་གཅེས་ཕྲུག་མ།”
“ཉ་ཤ་སྲེག་སྟེ་ཚོས་ཡོད་དམ།” སའོ་ལ་ཡཱས་དེ་ལྟར་ཟེར། མོའི་གདོང་ལ་ཅེར་ཏེ་
པུས་མགོར་ཡང་མོར་རྡེབ་ཀྱིན་དམག་དཔོན་ཐ་ཧོ་ལེས། “དགའ་བ་སྒོམས་ཤིག་གཅེས་
ཕྲུག་མ། གཞན་མ་བཤད་དང་། ཁྱོད་ལ་བདེ་ཐང་གི་གཟུགས་པོ་ཞིག་དང་། འདི་འདྲའི་ཁྱོ་
ག་བཟང་པོ་ཞིག་ཡོད་པའི་ཕྱིར་དུའང” ཟེར།
ཨ་ནེ་ཡ་རྨེ་ལཱས། “ཁྱོད་ཀྱི་དྲན་ཚུལ་ཅི་ཡིན། སྙིང་ཉེ་བའི་ཨ་མེར” ཞེས་དྲིས།
ངས་ལག་ནང་གི་ཆང་ཕོར་མེ་ཏོག་བུམ་པ་འཇོག་སའི་སྒྲོམ་སྟེགས་སུ་བསྟེན་ཏེ། “ང་
དམག་དཔོན་ལགས་ཀྱི་ལྟ་ཚུལ་དེ་དང་མཐུན” ཞེས་སྨྲས། རྒྱ་གར་ཉི་དགའ་བསྟར་ཕྲེང་
དེ་ལས་ཆུ་ཟིལ་མས་སུ་ཏིག་ཏིག་འཐིག
དེ་ལ་དམག་དཔོན་མཉེས་པོ་བྱུང་། མགོ་བོ་ལྡེམ་ཙམ་གནང་རྗེས་ཕྱིར་སྲེག་ཐབ་ཀྱི་
ཕྱོགས་སུ་བུད་སོང་།
སའོ་ལ་ཡཱ་ཡིན་ན་འདྲ། དམག་དཔོན་ཡིན་ནའང་འདྲ། སོ་སོར་བུ་གཡར་མི་གསོ་
བའི་རྒྱུ་མཚན་སྣ་རེ་འདྲེན་རྒྱུ་ཡོད་དུ་སྲིད། འོན་ཀྱང་ང་ལ་མཚོན་ན་རྒྱུ་མཚན་གཞན་
ཞིག་ཡོད། ཡང་ན་གནས་ག་གེ་མོ་ཞིག་ན། མི་ཆེ་གེ་མོ་ཞིག་གིས། དོན་བྱ་གང་རུང་ཞིག་
ལ་རྐྱེན་བྱས་ཏེ། ང་ཚེ་འདིར་ཕྲུ་གུའི་ཨ་ཕ་བྱེད་པའི་ལས་བསོད་འཕྲོག་རྒྱུར་སེམས་ཐག་
བཅད་དེ་ངའི་འདས་ཟིན་གྱི་བྱ་བ་སྤྱོད་པར་ཤ་འཁོན་སློག་རྩིས་རེད། ཡང་ན་འདི་ནི་ང་
ལ་འཁོར་བའི་རྣམ་སྨིན་ཡིན་ཡང་སྲིད། ཡང་ན་འདི་ནི་ཁ་དང་ལག་པས་བྲེས་པ། གཉའ་
དང་ཕྲག་པས་འཁུར་དགོས་ཟེར་བའི་དཔེ་རེད། ཡང་ན་དོན་བྱ་དེ་འདྲ་མིན་ཡང་སྲིད།
ནེ་ཡ་རྨེ་ལཱས་ད་སྔོན་འདི་ལྟར་ལབ་པ་རེད། དོན་ལ་ལས་དབང་བཙན་པོར་མཐུ་ཡོད་པས་
གནས་ཚུལ་ངེས་པར་དེ་འདྲ་ཡིན་དགོས་ཀྱང་སྲིད།
ཟླ་བ་འགའི་རྗེས། ངེད་གཉིས་ཀྱིས་ངའི་སྒྲུང་གཏམ་གཉིས་པའི་གཏའ་དངུལ་གྱིས་
ཆེས་དམའ་བའི་རྫོང་བདའི་སྒོར་མོ་ཐོག་མ་བཏང་སྟེ། ཅིའུ་ཅིན་ཧྲན་གྱི་པེ་ནོལ་རི་གྲོང་དུ་
ཡོད་པའི་མལ་ཁང་གཉིས་ཅན་གྱི་ཝེ་ཏུའོ་ལི་ཡའི་རྣམ་པ་ཅན་གྱི་གཞིས་ཁང་མཆོར་པོ་
ཞིག་ཉོས། དེ་ལ་གཟེངས་རིང་བའི་ཁང་རྩེ་ཅོག་ཅོག སྲ་མཁྲེགས་ཀྱི་ཤིང་གཅལ། ད་དུང་
ལྟག་ར་ཆུང་ཆུང་གཅིག་བཅས་ཡོད། ལྟག་རའི་ཟད་སྣེ་དེར་ཉི་མར་འདེ་སའི་སྟེགས་བུ་
ཞིག་དང་མེ་ཐབ་ཅིག་འདུག དམག་དཔོན་གྱིས་རོགས་པ་གནང་སྟེ་ངེད་ཚོས་སྟེགས་བུ་དེ་
ཡང་བསྐྱར་འོད་དུ་ཕྱིས་ཤིང་རྩིག་ལྡེབས་ལ་རྩི་གསར་བྱུགས། ཨ་ནེ་ཡཱ་མ་ལཱས་བར་ཐག་
རིང་དྲགས་སོང་། རླངས་འཁོར་གྱིས་ཀྱང་ཆུ་ཚོད་ཕྱེད་ཀར་འགྲོ་དགོས་འདུག་ཅེས་སྨྲེ་
སྔགས་འདོན། ལྷག་དོན། ད་སྐབས་མོས་རང་ནུས་ཅི་ལྕོགས་སྒོས་སའོ་ལ་ཡཱར་གཅེས་སྲུང་
དང་རོགས་རྫི་བྱ་དགོས་ཟེར། ཏག་ཏག་མོའི་སེམས་བཟང་དང་སྙིང་རྗེ་དེ་དག་སའོ་ལ་ཡཱས་
བཟོད་དུ་མ་ཐེག་པས། ངེད་གཉིས་ཀྱིས་ད་གཟོད་ཁྱིམ་སྤར་རྒྱུར་སེམས་ཐག་བཅད་པ་མོས་
ག་ལ་ཤེས།
མཚན་མོ་ལ་ལར། སའོ་ལ་ཡཱ་ངའི་འཁྲིས་སུ་གཉིད་དུ་ཁུག་ཅིང་། ང་མལ་ཁྲིའི་སྒང་
ལྟག་ཉལ་བྱས་ཏེ། རླུང་བུའི་བྱབས་བྱིལ་ཁྲོད་ནས་སྣལ་མའི་སྒོ་ཡོལ་རེས་ཕྱེ་རེས་སིམ་བྱེད་
པར་ཉན་ཞིང་སྡོད། སྟོན་འབུ་རྫིག་རྗིག་གིས་སྒོ་རའི་ནང་ནས་མཚན་སྐད་བར་མེད་སྒྲོག་
པར་ཉན་ཞིང་སྡོད། དུས་དེར་ངས་ཐ་ན་སའོ་ལ་ཡཱའི་བུ་སྣོད་ནང་རོལ་གྱི་སྟོང་བ་ཉིད་དེ་
ཚོར་ཐུབ། དེ་ནི་སྲོག་དང་ལྡན་ཞིང་དབུགས་ཀྱང་འབྱིན་རྔུབ་ཤེས་མཁན་ཞིག་ཡིན་འདྲ།
དེ་དེ་ལྟར་ངེད་གཉིས་ཀྱི་གཉེན་བསྡེབས་ཁྲོད་སིམ་ཞིང་འཛུལ་མཁན་ཞིག་རེད་འདུག
སྟོང་བ་ཉིད་དེ་ཨང་། དེ་དེ་ལྟར་ངེད་གཉིས་ཀྱི་དགོད་སྒྲའི་ཁྲོད་སིམ་ཞིང་འཛུལ་མཁན་
ཞིག་རེད་འདུག ད་རུང་ངེད་གཉིས་ཀའི་གཉིས་སྦྱོར་གྱི་གསང་བའི་རྩེད་འཇོའི་ཁྲོད
དུའང་ཞུགས་མཁན་ཞིག་རེད་འདུག ཡོད་རྒུ་དབུགས་རྨེག་གེར་གྱུར་པའི་མཚན་གུང་
ལ་བསླེབས་ཐེངས་རེར། ངས་དེ་སའོ་ལ་ཡཱའི་ལུས་སྟེང་ནས་ཡར་འཕྱོ་འོང་སྟེ་ངེད་གཉིས་
ཀའི་བར་དུ་འཕྲེད་སྡོད་བྱེད་པ་ཚོར་ཐུབ། བཙས་མ་ཐག་པའི་ཕྲུ་གུ་ཞིག་ལྟར། ངེད་གཉིས་
ཀའི་བར་དུ་ཉལ་ཡོད་པའང་ཚོར་ཐུབ།

ལེའུ་བཅུ་བཞི།

2001ལོའི་ཟླ6པ།
ཕྱིར་འཇོག་གདན་དུ་བསྐྱོན་པའི་ཁ་པར་ལ་ཅེར་རེར་ཡུན་རིང་ཞིག་ལ་ང་ཧོན་ཐོར་
རེར་ལུས་སོང་། ཨ་ཕུ་ལ་ཐོའི་འབ་སྐད་གཅིག་གིས་ང་འཇིགས་ཡེར་རེར་སད་དུ་བཅུག
མཚམས་དེར། ངས་ད་གཟོད་ཁང་པའི་ནང་རོལ་ལྷིང་འཇགས་སུ་གྱུར་ཡོད་པ་ཚོར། སའོ་
ལ་ཡཱས་བརྙན་འཕྲིན་གྱི་སྐད་སྒོའང་ཇེ་དམར་བསྒྱུར་འདུག
“ཁྱོད་ཀྱི་གདོང་པ་སྐྱ་བོར་ཆགས་འདུག ཨ་མེར།” མོའི་ཕ་མ་གཉིས་ཀས་ངེད་
གཉིས་ཀྱི་ཁང་གསར་རྟེན་འབྲེལ་གྱི་ལེགས་སྐྱེས་སུ་ཉོས་པའི་འབོལ་ཁྲིའི་སྟེང་བསྡད་
དེ་སའོ་ལ་ཡཱས་དེ་ལྟར་ཟེར། མོ་དེ་གར་བསྣར་ཞིང་ཨ་ཕུ་ལ་ཐོས་རང་གི་མགོ་བོ་མོའི་
དང་གར་བསྙེས་ཏེ་ཡོད། མོའི་རྐང་པ་སྔས་འབོལ་རྙིང་བ་འགའ་ཡི་སྒབ་ལ་བསྲིངས་ཏེ་
ཡོད། མོས་ཕྱོགས་གཅིག་ནས་སྤྱི་པའི་བརྙན་འཕྲིན་ཁང་གིས་གཏོང་བཞིན་པའི་རྨེ་ཉི་སོ་
ཏ(Minnesota)ཡུལ་གྱི་རྒྱུད་འཆད་ལ་ཉེ་བའི་སྤྱང་ཚོགས་ཀྱི་དམིགས་བཀར་ལེ་ཚན་ལ་
ལྟ་ཞོར། ཕྱོགས་གཅིག་ནས་དབྱར་ཁའི་གུང་གསེང་སློབ་གྲྭའི་སློབ་མའི་ལས་བྱར་རྟགས་
རྒྱག་གིན་འདུག ལོ་ངོ་དྲུག་གི་རིང་མོས་ཏན་ཏན་སློབ་གྲྭ་འདི་གཅིག་པུ་ནས་སློབ་
ཁྲིད་བྱས་པ་རེད། སྐབས་དེར་མོ་ཡར་ཙོག་བྱུང་། ཨ་ཕུ་ལ་ཐོའང་འབོལ་ཁྲི་ལས་སར་ལྡིང་
སྟེ་སོང་། རྣ་རིང་སྤུ་སོབ་ཅན་གྱི་རྔོན་ཁྱི་འདིའི་མིང་དམག་དཔོན་གྱིས་བཏགས་པ་ཡིན།
མིང་འདི་ཧྥར་སེ་སྐད་ལས་ཕུ་ལ་ཐོ(Plato)ཡི་དོན་རེད། མིང་དེའི་ཡོང་ཁུངས་བཤད་ན་
སྔོན་ཆད་དམག་དཔོན་གྱིས་ལབ་པའི་སྐད་ཆ་ཞིག་དང་འབྲེལ། གལ་སྲིད་དུས་ཚོད་
ངེས་ཅན་སྤྱད་དེ་རྔོན་ཁྱི་དེའི་གཏིང་མི་དཔོག་པའི་རབ་རིབ་ཀྱི་མིག་ཟུང་ནག་པོའི་ནང་
ཞིབ་ལྟ་བྱས་ཏེ་བསྡད་ན། དེས་མཚན་ཉིད་རིག་པའི་གཞུང་ལུགས་ལ་བསམ་གཞིགས་
གཏོང་གིན་པ་ངེས་པར་མཐོང་ཐུབ།
ད་ཆ་སའོ་ལ་ཡཱའི་དཀར་འབོལ་གྱི་ཨོག་མར་ཤ་ཅུང་ཞིག་རྒྱས་ཡོད། ཡལ་ཟིན་པའི་
ལོ་ངོ་བཅུ་ཡི་རིང་། འཕོངས་ཚོས་ཀྱི་འཁྱོག་ཐིག་ཅུང་ཞིང་འཕང་དུ་བསྐྱེད་ཡོད། གནག་
སྣུམ་གྱི་སྐྲ་གསེབ་ཏུའང་སྤུ་རྐང་དཀར་པོ་འགའ་མངོན། དེ་ལྟ་མོད་ཀྱི། མོ་སྔར་བཞིན་ལྕམ་
སྲས་མོ་ཞིག་ལས་མ་འདས། བྱད་བཞིན་ཟླུམ་ཞིང་ནེམ། སྨིན་མ་ནི་བྱིའུའི་གཤོག་ཟུང་
བརྐྱངས་དང་འདྲ། སྣ་གཟེངས་ཀྱི་དབྱིབས་རིས་ནི་གནའ་བོའི་ཨ་རབ་ཀྱི་དཔེ་དེབ་འགའ་
རེའི་ཁྲོད་ཀྱི་ཡིག་འབྲུ་ཇི་བཞིན་ཡི་གར་འོང་།
“ ཁྱོད་ཀྱི་གདོང་པ་སྐྱ་བོར་ཆགས་འདུག” སའོ་ལ་ཡཱས་སྐད་ཆ་དེ་བསྐྱར་བཤད་
ཅིག་བྱས་ནས་རྒྱུགས་ཤོག་སྦམ་པོ་དེ་ཅོག་སྒམ་སྟེང་བཞག
“ང་ཕ་ཁི་སི་ཐན་ལ་གཅིག་འགྲོ་དགོས་བྱུང་།”
མོ་འཕྲལ་མར་ཡར་ལངས། “ཕ་ཁི་སི་ཐན་ཟེར་རམ། ག་རེ་བྱས་སོང་།”
“ལཱ་ཤེན་ཧན་ལ་ན་ཚབས་ཤིན་ཏུ་ཆེ།” ངས་སྐད་ཆ་འདི་བཤད་དུས་ནང་སེམས་
ཟུག་རྔུས་གཅུས་འོང་།
“ ཁྱོད་ཀྱི་ཨ་ཕའི་སྔོན་ཆད་ཀྱི་ཚོང་ཤག་དེ་ཨེ་རེད།” མོས་གཏན་ནས་ལཱ་ཤེན་ཧན་
མཐོང་མྱོང་མེད་རུང་ངས་མོར་གླེང་མྱོང་ཡོད། དེར་ངས་མགོ་བོ་ལྡེམ་ཙམ་བྱས།
མོས “ད་ཅི་བྱ། ངའི་སེམས་ཀྱང་སྡུག་པོར་གྱུར་བྱུང་། ཨ་མེར” ཟེར།
“སྔོན་ཆད་ངེད་གཉིས་ཧ་ཅང་འཆམ། ང་ད་རུང་བྱིས་པ་ཞིག་ཡིན་དུས། ཁོ་ནི་ངས་
གྲོགས་པོར་བརྩིས་ཆོག་པའི་དར་མ་ཁོ་ན་ཉིད་དེ་ཡིན” ཞེས་ངས་སྐབས་དེའི་རྣམ་པ་ཞིབ་
བརྗོད་བྱས། ཨ་ཕ་ཁོ་གཉིས་ཀས་དཔེ་ཁང་ནང་ལྷན་དུ་ཇ་འཐུང་རྒྱུར་དགའ། དེའི་འཕྲོར་
སྒེའུ་ཁུང་ཁར་ཁེན་ཏེ་ཐ་མག་འཐེན། ཕྱི་རོལ་གྱི་བསིལ་འཇམ་རླུང་བུས་མེ་ཏོག་ལྡུམ་རའི་
ནང་གི་སེ་རྒོད་ཀྱི་དྲི་བསུང་ཀྱི་ལི་ལི་ནང་ལ་འཁྱེར་ཡོང་། དེས་ནི་ཐ་མག་གཉིས་ཀྱི་སྣེ་
མོའི་དུ་རྐང་ཕྲ་མོ་ཡང་འཁྱིལ་བསྐོར་ཁྲོད་ནས་དྭངས་ཤིང་ཡལ་བར་བཟོ།
“དེ་ཁྱོད་ཀྱིས་གླེང་མྱོང་བ་ངའི་ཡིད་ན་ཡོད།” ཅུང་ཞིག་ཁུ་སིམ་མེར་བསྡད་རྗེས་
སའོ་ལ་ཡཱས། “ཁྱོད་སོང་ན་ག་ཙམ་ཞིག་འགོར་སྲིད” ཟེར།
“དེ་ངས་ཀྱང་མི་ཤེས། ཁོས་ང་ཤིན་ཏུ་མཐོང་འདོད་ཟེར།”
“དེ་གར.....…”
“དེ་ག་བདེ་འཇགས་རང་རེད། ང་ལ་སྐྱོན་ཅི་ཡང་འབྱུང་མི་སྲིད། སའོ་ལ་ཡཱ།” མོས་
སེམས་ཁྲལ་གནང་བཞིན་པ་ཏག་ཏག་འདི་ཡིན་པ་ངས་ཅི་ལ་མི་ཤེས། མི་ལོ་བཅོ་ལྔའི་ཁ་
དང་འགྲམ་པའི་གཤིབ་ལུགས་དང་ལུས་དང་གྲིབ་མའི་འགྲོགས་ཚུལ་གྱིས། ད་ཆ་ངེད་
གཉིས་ཀས་གཅིག་སེམས་གཅིག་གིས་གོ་སྟེ་ཡོད། “ང་ཕྱི་ལོགས་སུ་སོང་སྟེ་ཁམས་གཡེང་
ཞིག་བྱ་བསམས།"
“ངས་འགྲོ་རོགས་བྱ་དགོས་སམ།”
“མི་དགོས། ང་གཅིག་པུས་ཆོག”
རླངས་འཁོར་གསེར་སྒོ་གླིང་ག་རུ་བཞག་སྟེ། ངས་གླིང་གའི་བྱང་ངོས་ཀྱི་སི་ཕུ་རེ་ཀ་
མཚོ་མོའི་འགྲམ་ངོགས་བརྒྱུད་དེ་གོམ་འཆམ་བྱས། དེ་ནི་མཛེས་སྡུག་ལྡན་པའི་གཟའ་ཉི་
མ་ཞིག་གི་ཕྱི་དྲོ་ཡིན། ཉི་ཟེར་ཆུ་ངོགས་སུ་འཕྲོས་ཏེ་རླབས་རིས་འོད་ཁྲེམ་ཁྲེམ་བྱེད། གྲུ་
ཆུང་བཅུ་གྲངས་ཁ་ཤས་དྲོད་འཇམ་རླུང་བུའི་བྱབས་བྱིལ་ཁྲོད་ན་ལྷོད་ལྷོད་སྐྱོད། གླིང་
གའི་རྐུབ་བཀྱག་རིང་པོ་ཞིག་ལ་བསྡད་དེ་ངས་ཁམས་གཡེང་བྱས། སྐྱེས་པ་ཞིག་གིས་
སྐྱུ་རུ་སྤོ་ལོ་ཞིག་ཁོའི་བུ་ལ་འཕངས་ཏེ་སྤོ་ལོ་དཔུང་པས་འཕྲེད་ལ་གཡུགས་ན་མི་འགྲིག
ཕྲག་པའི་གོང་རོལ་ལ་གདེག་དགོས་ཟེར། མཚམས་དེར་ངས་གདོང་པ་ཡར་བཏེགས།
ཤོག་བྱ་དམར་པོ་གཉིས་ཀྱིས་རིང་ཞིང་རིང་བའི་གཞུ་གུ་སྔོན་པོ་རེ་བསྣར་ཏེ་བར་སྣང་
དུ་ཐོལ་ཐོལ་འཕགས་བྱུང་། དེའི་འཕྲོར་གར་གྱི་སྟངས་སྟབས་སྒྱུར་གྱིན་གླིང་གའི་ནུབ་
ངོས་ནགས་ཚལ་བརྒྱུད་དེ་འཕུར་བྱུང་། ཤིང་གི་རླུང་འཁོར་ཆེན་པོའི་བར་སྣང་བརྒྱུད་དེ་
འཕུར་བྱུང་།
ངའི་ཡིད་ལ་ཁ་པར་མ་གཏན་སྔོན་ཏག་ཏག་དེར་ལཱ་ཤེན་ཧན་གྱིས་བཤད་པའི་སྐད་
ཆ་དེ་དྲན། ཁོས་ཚིག་ཞོར་ལ་སྙམ་མེད་དུ་གླེང་བ་དང་འདྲ་མོད། བསམ་བློ་གནད་སྨིན་
བཏང་ཡོད་པ་དང་ཀུན་ནས་མཚུངས། ངས་མིག་ཟུང་བཙུམས། ངས་ཁོ་སག་སྒྲ་འཁོར་
བའི་རྒྱང་བསྲིངས་ཁ་པར་གྱི་ཕར་སྣེ་ན་ཡོད་པའང་སེམས་ནས་མཐོང་ཐུབ། ཁོས་མགོ་
བོ་ཅུང་ཞིག་གཟུར་ཞིང་མཆུ་འདབ་གདངས་མ་སུམ་དུ་ཡོད་པ་ཚོར་ཐུབ། ཁོའི་གཏིང་མི་
དཔོག་པའི་གནག་སྣུམ་མིག་ཟུང་ཁྲོད་ཀྱི་མིང་གདགས་སུ་མེད་པ་གང་དེས། ད་ལན་ཡང་
བསྐྱར་ཐེངས་གཅིག་ངེད་གཉིས་བར་ན་གསང་བ་ཞིག་མ་ཤོད་པར་ལུས་ཡོད་པ་དེར་ལྐོག་
བརྡ་བརྒྱབ། འོན་ཀྱང་ད་ལྟའི་ཆར། ཁོས་ཤེས་ཡོད་པ་ངས་ཤེས་སོང་། དོན་ལ་ལོ་འདི་དག་
གི་རིང་ངས་དོགས་པ་ཟ་བཞིན་པའང་དེ་ལས་མ་འདས། ཨ་སེབ། ཤོག་བྱ། སྒོར་མོ། ད་རུང་
མདའ་ཁབ་འོད་ཀྲིག་ཀྲིག་འཁོར་བའི་དུས་ཚོད་འཁོར་ལོ་དེ་ལ་སོགས་པ། དོན་བྱ་ཡོངས་
སུ་རྫོགས་པ་ཐོག་མ་ཉིད་ནས་ཁོས་ཤེས་འདུག ཁོ་ཐག་རེད།
ཤོག་དང་། འདི་རུ་ཡང་བསྐྱར་མི་ཡ་རབས་ཤིག་བྱེད་པའི་ལམ་བུ་ཡོད། ལཱ་ཤེན་ཧན་
གྱིས་ཁ་པར་མ་གཏན་སྔོན་ལ་སྐད་ཆ་འདི་བཤད་པ་རེད། ཚིག་ཞོར་ལ་སྙམ་མེད་དུ་གླེང་
བ་དང་འདྲ་མོད། བསམ་བློ་གནད་སྨིན་བཏང་ཡོད་པ་དང་ཀུན་ནས་མཚུངས།
ཡང་བསྐྱར་མི་ཡ་རབས་ཤིག་བྱེད་པའི་ལམ་བུ།
ང་ཕྱིར་ཁྱིམ་དུ་ལོག་དུས། སའོ་ལ་ཡཱས་མོའི་ཨ་མར་ཁ་པར་གཏོང་གིན་འདུག “རིང་
པོ་འགོར་རྒྱུ་མ་རེད། སྙིང་ཉེ་བའི་ཨ་མ། ཧ་ལམ་གཟའ་འཁོར་གཅིག ཡང་ན་གཉིས་
འོ་ལེ……-ཨ་ཕ་ཁྱོད་གཉིས་འདིར་ཡོང་ནས་ང་ལ་འདུག་རོགས་བྱས་ཆོག
ལོ་གཉིས་ཀྱི་སྔོན་ལ། དམག་དཔོན་ཐང་ལ་འདྲེད་བརྡབ་ཤོར་ཏེ་དཔྱི་རུས་གཡས་པ་
ཆག ཉིན་དེར་ཁོའི་མགོ་གཟེར་སོ་མ་འཕར་ཏེ་འཇགས་མཚམས་ཡིན། མལ་ཁང་ནས་
ཕྱིར་འབུད་དུས་མིག་ནང་ཁྲ་འཐོམས་ལྡང་བས། ལྷོད་དེ་ལྟབ་སུལ་ཆགས་པའི་ས་གདན་
གྱི་མཐའ་ཁར་ཐོགས་ཏེ་གཅལ་དུ་རྡེག་འཆོས་ཏེ་འགྱེལ་སོང་བ་རེད། ཁོས་ངག་ལས་ཕེ་
རིང་ཞིག་ཤོར་བ་ཨ་ནེ་ཡ་རྨེ་ལཱས་ཐོས་ཏེ་མོ་གཡོས་ཁང་ནས་ཚུར་བརྒྱུགས་ཡོང་། ཕྱིས་སུ་
མོས་དེ་ནི་ཉན་ཡོང་ན་ཕྱག་མ་ཞིག་དུམ་བུ་གཉིས་སུ་སྐག་སེ་ཆག་སོང་བ་དང་འདྲ་ཟེར།
ལར་སྨན་པས་དེ་འདྲའི་སྐད་སྒྲ་ཧ་ལམ་ཐོས་མི་སྲིད་ཟེར་རུང་། ཨ་ནེ་ཡ་རྨེ་ལཱས་དེར་ཁ་
ཡ་མི་བྱེད། ནམ་རྒྱུན་དེ་ལྟར་ལབ་རྐྱང་བྱེད། འདྲེད་བརྡབ་ཤོར་ཏེ་དཔྱི་རུས་ཆག་པ་ནས།
དམག་དཔོན་ལ་ནད་རྟགས་གང་སྙེད་ཅིག་ཆབས་ཅིག་ཏུ་བྱུང་། དཔེར་ན་གློ་ཚད། ཁྲག་
ཉམས་ལྟ་བུ། དེར་བརྟེན་ཟུངས་གསོ་ཁང་ནས་ཉིན་མང་ཙམ་ཞིག་ལ་སྡོད་དགོས་བྱུང་། ཨ་
ནེ་ཡ་རྨེ་ལཱས་རང་གི་ནད་ལ་སྨྲེ་སྔགས་དང་སྡུག་ཡུས་བརྗོད་པའི་དུས་ཡུན་རིང་པོ་དེའི་
མཇུག་བསྡུས་ཏེ། ད་ནི་བློ་ཁ་དམག་དཔོན་གྱི་སྙུན་གཞིའི་སྟེང་ལ་འཁོར་ཏེ་མུ་ཅོར་ནར་
མར་རྒྱག མོས་འཕྲད་ཚད་ལ། སྨན་པས་བཤད་ན་ཁོའི་མཁལ་མའི་ནུས་པ་ཉམས་འདུག་
ཟེར་ཞེས་བཤད་ཡོང་། དེར་མོས། “འོན་ཀྱང་དེ་ཚོས་ཨ་ཧྥུ་ཧན་པའི་མཁལ་མ་གཏན་ནས་
མཐོང་མྱོང་མེད། མ་རེད་དམ” ཞེས་ང་རྒྱལ་གྱིས་སྙེམ་སྟེ་བཤད་རྒྱུར་དགའ། ང་ལ་མཚོན་
ན་བག་ཆགས་ཟབ་ཤོས་ནི། དམག་དཔོན་སྨན་ཁང་དུ་ཞག་སྡོད་བྱེད་རིང་། ཨ་ནེ་ཡ་རྨེ་
ལཱས་ལོགས་ནས་ཁོ་གཉིད་ལ་འགུག་པའི་སྣ་གླུ་ལེན་པ་དེ་རེད། སྔོན་ཚེ་ཁ་པུར་དུ་ཡོད་
དུས། གླུ་གཞས་དེ་དག་ཨ་ཕའི་གློག་རླབས་བསྒྱུར་ཆོག་གི་སྒྲ་སྡུད་འཕྲུལ་ཆས་ལས་ཀྱང་
གྲག་མྱོང་།
དམག་དཔོན་གྱི་ནད་གཟེར་དང་། དེའི་ཁར་ལྡེང་ཙམ་གྱི་དུས་ཚོད་བསྣན་པ་དེས་
ཕ་དང་བུ་མོའི་བར་ཀྱི་འགལ་ཆ་ཇེ་ལྷོད་དུ་སོང་། ཕ་བུ་གཉིས་ཀས་ལྷན་དུ་གོམ་འཆམ་
གཏོང་། རེས་གཟའ་སྤེན་པར་ལྷན་དུ་ཟ་ཁང་ལ་འགྲོ། དེས་མི་ཚད། ལན་རེར་དམག་
དཔོན་ད་དུང་སའོ་ལ་ཡཱའི་སློབ་ཁྲིད་ལ་མཉན་དུ་འགྲོ། ཁོས་ལུས་ལ་འོད་དུ་སོང་བའི་སྐྱ་
མདོག་གི་ནུབ་ལྭ་ཆ་ཚང་དེ་གྱོན་ཞིང་། པུས་མོའི་སྒང་ལ་འཁར་བ་འཕྲེད་དུ་བཞག་སྟེ་
འཛུམ་མདངས་དང་བཅས་སློབ་ཁང་གི་འདུག་གྲལ་རྒྱབ་མ་དེ་རུ་སྡོད། ཐ་ན་ལན་རེར་
ཁོས་ཟིན་བྲིས་ཀྱང་འདེབས།
དགོང་མོ་དེར། མལ་ཁྲིའི་སྒང་ནས་སའོ་ལ་ཡཱའི་རྒྱབ་ངའི་བྲང་ལ་གཏད་ཅིང་།
ངའི་གདོང་པ་མོའི་མཉེན་ལྕུག་གི་སྐྲ་ལོའི་གསེབ་ཏུ་སྦས་ཏེ་ཨེ་གཉིད་ལ་བསྒུགས་པ་
ཡིན། སྔོན་ཆད་ཡིན་ན། ངེད་གཉིས་ཀྱིས་ནམ་རྒྱུན་དཔྲལ་བ་དཔྲལ་བར་གཏུགས་ཤིང་།
ཕན་ཚུན་སྐེ་ལ་འཁྱུད་ཅིང་ཁ་སྐྱེལ་རེས་སྒོས་ཆགས་པའི་འཁུན་བུ་འདེབས། དེའི་
འཕྲོར་ཤེས་མེད་ཚོར་མེད་ངང་མིག་ཟུང་ཡང་བཙུམས་ཏེ། ཐེངས་དང་པོར་ངས་བསིལ་
ལྷམ་ལས་མོའི་རྐང་པའི་མཛུབ་མོ་མཐོང་ཚུལ། ཐེངས་དང་པོར་ཕན་ཚུན་བར་འཛུམ་
མདངས་བསྟན་ཚུལ། ཐེངས་དང་པོར་ཕན་ཚུན་གླེང་མོ་བྱས་ཚུལ། ཐེངས་དང་པོར་ལྷན་
ཅིག་གོམ་འཆམ་བྱས་པ་སོགས་ཕྲ་ཞིབ་ཀྱི་འཚོ་བའི་རྣམ་པར་ཕྱིར་དྲན་བྱེད་ཀྱིན་འདོད་
བརྩེའི་གླེང་མོ་ཅི་ཡང་བྱེད། ད་ལྟའང་ངེད་གཉིས་ལན་རེར་དེ་འདྲ་ཡིན། འོན་ཀྱང་སྔས་
ཀྱི་ཁ་བརྡ་མང་ཆེ་ཤོས་སློབ་གྲྭ་དང་དཔེ་དེབ་གསར་བའམ། ཡང་ན་ཆེ་གོ་མོས་གསོལ་
སྟོན་གང་ཞིག་གི་སྟེང་ལྭ་བ་ཆ་ཁ་ཡ་སྡེབ་ཅིག་གྱོན་འདུག་ཅེས “ཀི་ཀི་ཀི” དགོད་པ་
སོགས་འཚོ་བའི་དོན་བྱ་ཕྲན་ཚེགས་ཅི་རིགས་དང་འབྲེལ་ཏེ་ཡོད། དོན་ལ་ངེད་གཉིས་
ཀྱི་འཁྲིག་པའི་ལོངས་སྤྱོད་སྔར་བཞིན་ལེགས་པོར་ཡོད། ལན་རེར་ཤིན་ཏུ་ལེགས་ཞེས་
བཤད་ཆོག འོན་ཀྱང་མཚན་མོ་ལ་ལར་གཉིས་སྦྱོར་རྫོགས་རྗེས། ངའི་ཚོར་སྣང་ལ་གདོས་
ཀྱི་ཁྲེས་པོ་ཞིག་ས་ལ་ཕོག་དང་འདྲ། སེམས་སུ་ཨ་ཡོ་ཤེ་ད་ནི་གཞི་ནས་ལས་ཚར་སོང་ནི་
རེད། དྲན་པ་རྒྱ་ཡན་དུ་བཏང་ཆོག་ཨང་སྙམ་ཡོང་། མ་མཐའ་ཡང་སྔོན་ཏག་ཏག་གི་རྩོལ་
བ་དེར་འབྲས་བུ་སྨིན་རྒྱུ་མེད་པ་དེ་དར་ཅིག་རིང་བརྗེད་འགྲོ། ལར་ཁ་ལ་འཕུད་མ་མྱོང་
རུང་། མོར་ཡང་ལན་རེར་དེ་འདྲའི་སེམས་ཚོར་ཡོད་པ་ངས་ཤེས་ཐུབ། དེ་འདྲའི་མཚན་
མོ་རེ་རེར། མལ་ཁྲིའི་གཞོགས་གཉིས་སུ་འཁུམས་ཏེ་ངེད་གཉིས་ཀས་རང་རང་གི་སྐྱབས་
མགོན་ལ་སྐྱབས་བཅོལ་བ་ཡིན། དེ་ལས་སའོ་ལ་ཡཱའི་སྐྱབས་མགོན་ནི་གཉིད་དང་ངའི་
སྐྱབས་མགོན་ནི་དཔེ་ཆའོ། །
ལཱ་ཤེན་ཧན་གྱིས་ཁ་པར་འོངས་པའི་མཚན་མོ་དེར། ང་མུན་པའི་ཁྲོད་ཕྱིར་བཀན་དུ་
བསྡད་དེ། ཟླ་འོད་ཀྱིས་མཚན་སྨག་བརྟོལ་ཏེ་རྩིག་ལྡེབས་སུ་དངུལ་མདངས་སྤྲོས་པར་ཅེར་
ཏེ་བསྡད། ཧ་ལམ་སྐྱ་རེངས་མ་བཏེགས་སྔོན་ཙམ་དེར་ང་ད་མ་དུབ་ཀྱི་གཉིད་དུ་ཁུག རྨི་
ལམ་ནང་། ལྗང་མདོག་གི་ལྭ་རིང་དེའི་འདབས་ཁ་གཞུག་ལ་དྲུད་དེ། ཧཱ་སན་གྱིས་ཁ་བའི་
ཁྲོད་ན་མཆོང་རྒྱུག་བྱེད། ཁངས་གསེབ་ཏུ་སྤོས་པའི་ཁོའི་འགྱིག་ལྷམ་ནག་པོ་དེས་ཐྲིག་
ཐྲིག་གི་རྡོག་སྒྲ་འབྱིན། ཁོས་དཔུང་པ་བཏེགས་ཏེ་ལག་ཟུང་གཡུག་གཡུག་བྱེད་ཀྱིན་སྐད་
རྒྱག ཁྱོད་ཀྱི་ཕྱིར་དུ་ལན་གྲངས་ཁྲི་མ་འབུམ་ཡང་རུང་།
གཟའ་འཁོར་གཅིག་གི་རྗེས། ང་ཕ་ཁི་སི་ཐན་ལ་འཕུར་མཁན་རྒྱལ་སྤྱིའི་མཁའ་
འགྲུལ་ཀུང་སིའི་གནམ་གྲུའི་སྟེང་འཛེགས། སྒེའུ་ཁུང་ཁར་གཏད་པའི་སྡོད་གནས་དེ་
ལས། ངས་ས་ངོས་ཀྱི་ལས་མི་དེ་གཉིས་ཀས་གནམ་གྲུའི་འཁོར་ལོའི་གཏན་པ་གཤོང་
སོང་བར་བལྟས་ཏེ་བསྡད། གནམ་གྲུས་ཤུད་སྟེག་རྒྱག་གིན་གནམ་ཐང་འབབ་ཚུགས་
དང་ཁ་གྱེས།
ཏོག་ཙམ་ནས་ང་ཚོ་བར་སྣང་དུ་བདེ་ལྕག་དོད་པོར་ལྡང་སྟེ་སྤྲིན་པ་བརྟོལ་ནས་
འཕུར་བྱུང་།
ངས་མགོ་བོ་སྒེའུ་ཁུང་ངོས་སུ་བསྙེས་ཏེ། ངལ་བ་འབྲས་མེད་ངང་གཉིད་ཁུག་པར་
བསྒུགས།

ལེའུ་བཅོ་ལྔ།

གནམ་གྲུ་ཕའེ་ཧྲ་ཝ་ནས་སར་བབས་ཏེ་ཆུ་ཚོད་གསུམ་གྱི་འཕྲོར། ང་དུ་དྲི་ལུམ་ལུམ་
ལྡང་བའི་གླ་འཁོར་རྙིང་ཆག་ཅིག་གི་རྒྱབ་སྟེགས་སྟེང་བསྡད། རྔུལ་ནག་ཕྲོམ་ཕྲོམ་འབབ་
བཞིན་ངའི་མིང་ལ་ཀེ་ལིན་ཟེར་ཞེས་རང་ཉིད་ངོ་སྤྲོད་བྱས། ཁོས་རླངས་འཁོར་བསྐོར་
པའི་ཁ་ལོ་པ་གཏེ་པོ་དེས། ཐ་མག་རྐང་ཐུར་གཅིག་འཕྲོར་གཅིག་མཐུད་སྒོས་འཐེན་
ཚེ་འཛེམ་ཟོན་བག་ཙམ་མེད། གཡས་གཟུར་གཡོལ་འབྱོལ་ངང་སྨྱོ་རྒྱུག་གཟའ་རྒྱུག་བྱེད།
ཏག་ཏག་རླངས་འཁོར་གཞན་དང་གཙུབ་བརྡར་རྒྱག་ལ་ཁད་ཀྱིས་འགྲོ་རུང་། ལམ་ཧྲིལ་
པོར། ཏབ་ཅིག་ལའང་མཚམས་འཇོག་མེད་པའི་ཁ་ལྕེ་དམར་པོ་ལས་འཛད་སྣེ་མེད་པའི་
སྐད་ཆ་འཕྱུར་ཏེ་ཡོང་།
ཁྱོད་ཀྱི་མེས་རྒྱལ་གྱི་མགོར་ཡོང་བ་དེ་ཅི་འདྲའི་སྐྱི་གཡའ་བ་ལ། ངོ་མ་
བཤད་པ་ཡིན། ཨ་ཧྥུ་ཧན་པ་དང་ཕ་ཁི་སི་ཐན་པ་གཉིས་ནི་བུ་སྤུན་དང་ཁྱད་མེད། ངས་
ཁྱོད་ལ་གསལ་བོར་བཤད་ཆོག མུའུ་སི་ལིན་པས་ངེས་པར་དུ་མུའུ་སི་ལིན་པར་རོགས་
རམ་བྱ་དགོས། དེའི་རྐྱེན་གྱིས.…..…”
ངས་ཁོར་ལན་མ་བཏབ། གུས་ཉམས་དང་བཅས་མགོ་བོ་ལྡེམ་གྱིན་ཁོའི་ལྟ་ཚུལ་དེར་
འཐད་ཚུལ་བསྟན། 1981ལོར། ཨ་ཕ་ངེད་གཉིས་ཕའེ་ཧྲ་ཝ་ནས་ཟླ་ཤས་རིང་བསྡད་མྱོང་
བས། ས་ཆ་དེ་དག་ངས་ད་རུང་ངོས་འཛིན་བྱེད་ཐུབ། ད་ལྟ་ངེད་གཉིས་ཡཱ་མུ་ལེ་ཏེ་གཞུང་
ལམ་ན་ནུབ་ཏུ་སྐྱོད་ཀྱིན་འདུག འདི་ནས་དམག་ཚིགས་དེ་བརྒྱུད་རྗེས་ད་རུང་ར་སྐོར་
གནམ་ལ་བརྩིགས་ཡོད་པའི་གཞིས་ཀ་མཆོར་པོ་དེ་དག་བརྒལ་དགོས། མཚམས་དེར་འུར་
ཟིང་གི་གྲོང་ཁྱེར་དེས་ཐོལ་ཐོལ་ཕྱི་ནུད་སྟེག་སོང་བའི་འཕྲུལ་སྣང་བྱུང་། དེའི་ཤུལ་དུ་ངའི་
སེམས་ངོར་ཕྱིར་དྲན་ཀློང་གི་ཁ་པུར་འཁོར། ཁ་པུར་ནི་གནས་འདི་ལས་ཀྱང་བྲེལ་ཟིང་ཆེ་
ལ་འཚང་ག་རྒོད། ནང་སྒོས་སུ་ཁྲོམ་ར། སྔོན་ཆད་ཧཱ་སན་ངེད་གཉིས་རྒྱུན་པར་དེ་འདྲའི་
ཁྲོམ་རར་སོང་སྟེ་འོ་ཞོས་བསྙལ་བའི་ཞོག་ཁོག་དང་སྲེའུ་ཆུ་ཉོས་ཏེ་བཏུངས་པ་ཡིན། སྲང་
ལམ་ནང་རྐང་འཁོར་དག་དང་དཔུང་པ་གཙུབ་ཀྱིན་ཡར་མར་གཤར་མཁན་ལམ་འགྲོ་
པས་ཁེངས་ཡོད། ད་རུང་ལྡེམ་ལྕུག་ལྕུག་རྒྱུག་པའི་མི་ཤུགས་འཐེན་འཁོར། མདོར་ན་འདི་
དག་ཡོད་ཚད་པོ “མགོ་འཁོར་ཕོ་བྲང” (Maze)ལྟ་བུའི་སྲང་ཤུར་དོག་མོ་དེ་དག་ནས་
རྒྱུན་ཆད་མེད་པར་ཕར་འཛུལ་ཚུར་འཇུར་བྱེད། ཐང་བཤམས་ཚོང་ཁང་དག་ནི་གྲལ་ལྟར་
འཁོད། ཁ་སྤུ་བཞག་ཡོད་པའི་ཁེ་པ་ཆུང་ཆུང་ཚོས་ས་ངོས་སུ་མལ་གདན་སྲབ་པོ་རེ་འདིང་
ཞིང་། དེའི་སྒང་ནས་རི་དྭགས་ཀྱི་པགས་པའི་སྒྲོན་སྐྱིབས། གྲུམ་ཙེ། མེ་ཏོག་འཚེམ་དྲུབ་
བྱས་ཡོད་པའི་ཕྲག་ཁེབས། ཟངས་ཆས་ལ་སོགས་པའི་ཅ་དངོས་ཅི་རིགས་སིལ་འཚོང་བྱེད།
དེ་ལྟར་གྲོང་ཁྱེར་དེའི་འཁྲུག་ཆ་དོད་པོའི་རྣམ་པ་ལ་ཚོད་ཅིག་མེད། ཁེ་པ་ཆུང་ཆུང་ཚོའི་
ཚོང་སྐད། རྣ་བ་འགས་སྙམ་བྱེད་པའི་རྒྱ་གར་གྱི་རོལ་དབྱངས། མི་ཤུགས་འཐེན་འཁོར་
གྱིས་ལམ་གཡོལ་ཞུ་བའི་ཀུ་ཅོ། ཤིང་རྟའི “ཏེན་ཏེན་ཏིང་ཏིང” གི་དྲིལ་ཆུང་སོགས་སྐད་
སྒྲ་ཡོད་རྒུ་ལྷན་ཅིག་བསྲེས་ཏེ་རྣ་བའི་ནང་དུ་སྐྱོམ་ཞིང་འཁོར། ད་རུང་དྲི་མ་སྣ་ཚོགས། ང་
བའི་དྲིའམ་ངད་པའི་དྲི། སྔོ་ཚད་གཡོ་སྦྱོར་གྱི་མངར་ཞིང་ཁ་བའི་དྲི། ཨ་ཕ་ཆེས་དགའ་
བའི་ཤ་འཚོད་པའི་དྲི། ས་སྣུམ་གྱི་དྲི། ད་རུང་རུལ་མྱགས་དང་གད་སྙིགས་དང་བཤང་
གཅིའི་དྲི་མ་ཐན་ནག་ལ་སོགས་པ། སྲིད་པའི་སྣོམ་བྱ་མ་ཚང་མེད་པ་སྒེའུ་ཁུང་ལས་ཀྱི་ལི་
ལི་སྣ་ལམ་དུ་འཐིབས་ཤིང་འཐིབ་ཡོང་།
ཕའེ་ཧྲ་ཝ་སློབ་ཆེན་གྱི་གྱོ་མོ་དམར་པོའི་ཁང་པ་དེ་དག་བརྒྱུད་ནས་འགྲོ་སྐབས་ངེད་
གཉིས་གྲོང་ཁུལ་ཞིག་ཏུ་འབྱོར། ཁ་ལོ་པ་ཅར་ཁ་དེས་བཤད་པ་ལྟར་ན་དེ་ལ “ཨ་ཧྥུ་ཧན་
མཁར” དུ་འབོད་ཟེར། གྲོང་ཁུལ་དེ་རུ་འབྲུ་སྣུམ་ཁང་། ཐང་བཤམས་ཚོང་ར། ཤ་སྲེག་
ཁང་། ད་དུང་ལག་པར་དྲེག་པ་ཆགས་པའི་ཐ་མག་འཚོང་མཁན་གྱི་བྱིས་པ། ཤེལ་སྒོའི་
སྟེང་ཨ་ཧྥུ་ཧན་གྱི་ས་བཀྲ་སྦྱར་ཡོད་པའི་ཟ་ཁང་སོགས་ཀྱིས་ཁེངས། དེ་འདྲའི་འདུས་སྡོད་
ཁུལ་དུ་རང་འགུལ་སྒོས་འཚིར་ཏེ་སྡོད་མཁན་མང་ཆེ་ཤོས་ནི་རོགས་སྐྱོར་སྡེ་ཁག་གི་ལ༴
ཁུངས་དག་རེད། “འདི་རུ་ཁྱོད་ཀྱི་ཕུ་ནུ་གང་མང་ཡོད། ངོ་མ། ཁོ་ཚོས་ཚོང་ཁེ་གཉེར་རུང་
མང་ཤོས་སྔར་བཞིན་དབུལ” ཞེས་ཁ་ལོ་པས་སོ་སྲུབས་ནས “ཙི་ཙི” ཟེར་ཞིང་དངན་པ་
ཞིག་འབྱིན་ནས། “གང་ལྟར་ད་འུ་གཉིས་བསླེབ་རྒྱུར་དུས་ཚོད་རིང་པོ་མི་དགོས” ཟེར།
དེར་ངས་ཆེས་མཐའ་མཇུག་ལཱ་ཤེན་ཧན་མཐོང་བའི་རྣམ་པ་དྲན། དེ་ནིལོ་རེད།
ཨ་ཕ་ངེད་གཉིས་ཁ་པུར་ནས་བྲོས་བྱོལ་བྱས་པའི་མཚན་མོ་དེར། ཁོ་སྐྱེལ་མ་བྱེད་པར་ཕེབས་
བྱུང་། ངས་ཨ་ཕ་དང་ཁོ་གཉིས་སྒོ་ཁྱམས་ནང་ཕན་ཚུན་གྱི་སྐེ་ལ་འཐམ་སྟེ་སྐད་དམའ་མོས་
ངུད་མོ་རྒྱག་གིན་པ་ཐོས། ཨ་ཕ་ངེད་གཉིས་ཨ་རིར་ཡོང་རྗེས་ཀྱང་ཁོ་གཉིས་ཀས་འབྲེལ་
གཏུག་རྒྱུན་འཁྱོངས་བྱས་ཡོད། ལོ་རེར་ཐེངས་བཞི་ལྔ་ཞིག་ལ་ཁ་པར་ལས་གླེང་མོ་བྱེད།
ལན་རེར་ཨ་ཕས་མཉན་སྦུག་ང་ལ་སྤྱོད་ཡོང་། ཆེས་མཐའ་མཇུག་ལཱ་ཤེན་ཧན་དང་སྐད་ཆ་
བཤད་ཐེངས་དེ་ནི། ཨ་ཕ་ཚེ་ལས་འདས་ཏེ་རིང་པོ་ལོན་མེད་པའི་མཚམས་ཤིག་ཡིན། འདད་
སྐད་ཁ་པུར་ནས་གོ་བྱུང་བས་ཁོས་ཚུར་ཁ་པར་བཏང་བ་རེད། དེར་ངེད་གཉིས་ཀས་སྐར་མ་
འགའ་ལས་སྐད་ཆ་བཤད་ལོང་མ་བྱིན་པར་ཁ་པར་གྱི་སྐུད་ལམ་རྦད་དེ་ཆད་སོང་།
ཁ་ལོ་པས་ཁང་པ་ཞིག་གི་ལོགས་ནས་རླངས་འཁོར་ཁ་བསྒགས། ཁང་པ་དེ་སྲང་ལམ་
འཁྱོག་རིང་གཉིས་ཀྱི་འདུ་འཛི་ཆེ་བའི་བསྣོལ་མཚམས་ན་འདུག རླངས་འཁོར་གྱི་གླ་
རིན་སྤྲད་རྗེས་སྒམ་ཁྲེས་ཁོ་ན་ཉིད་དེ་ལག་ཏུ་དཔྱངས་ཏེ། ང་བརྐོས་རིས་མཛེས་བྱིན་ཅན་
གྱི་སྒོ་ཆེན་དེར་འཛུལ། ཨར་སྐྲུན་འདི་ལ་ཤིང་བཟོས་ཉི་ཁྱིམ་དང་ཕྱི་ལོགས་སུ་བརྒྱངས་
ཡོད་པའི་སྒེའུ་ཁུང་བཅས་འདུག སྒེའུ་ཁུང་མང་ཤོས་ཀྱི་ཕྱི་རོལ་དུ་ལྭ་བ་བསྐམས་འདུག
ཙིར་སྒྲ་འཁོར་བའི་ཤིང་སྐས་སུ་འཛེགས་ཏེ་ང་ཉིས་ཐོག་ཏུ་ཕྱིན། དེ་ནས་གཡས་སུ་
དཀྱོགས་ཏེ་མུན་ནག་འཐིབས་པའི་ཁྱམས་རིང་གི་ཟད་སྣེའི་སྒོ་མོ་དེ་གཟས་ནས་ཕྱིན། ས་
ཚིགས་བྲིས་ཡོད་པའི་ལག་ནང་གི་འཕྲིན་སྐོགས་དེར་ཡང་བསྐྱར་ནན་ཏན་ངང་ཐེངས་
གཅིག་བལྟས་རྗེས་ངས་སྒོ་མོ་ཐག་ཐག་བརྡུངས།
དེའི་འཕྲོར། རུས་མགོར་མུག་པགས་གཡོགས་མཁན་ཀེང་རུས་ཤིག་ལཱ་ཤེན་ཧན་དུ་
བརྫུས་ནས་ང་ལ་སྒོ་ཕྱེ་བྱུང་།
སན་ཧི་སེའི་མངའ་སྡེ་སློབ་ཆེན་ན་གསར་རྩོམ་ཁྲིད་མཁན་དགེ་རྒན་ཞིག་ཡོད།
ཁོས “ནད་ཡམས་མཐོང་བ་ཇི་བཞིན་དེ་ཚོར་གཡོལ་དགོས” ཞེས་མི་རྣམས་ལོབས་ཆེས་
པའི་ངག་རྒྱུན་གྱི་ཚིག་རོ་དག་ལ་སྨོད་རྐྱང་བྱེད། དེའི་འཕྲོར་རང་གིས་ཁ་མཚར་ཞིག་ལབ་
སོང་སྙམ་སྟེ་བཞད་གད་རྒྱག དེར་འཛིན་གྲྭ་ཧྲིལ་པོའང་ཁོར་འགྲོགས་ནས་དགོད་ཡོང་།
འོན་ཀྱང་ངས་ངག་རྒྱུན་ཚིག་རོ་དེ་དག་ལ་སྡིགས་མོ་བྱེད་པ་ནི་བྱབ་ཆུང་གི་གཏམ་སྤྱོད་
ཅིག་ཏུའང་འཛིན། དེའི་རྒྱུ་མཚན་བཤད་ན། སྐད་ཆ་དེ་རིགས་ཏག་ཏག་གནད་དུ་ཕིགས་
ཏེ་ཡོད། གཙོ་བོ་མི་རྣམས་ཀྱི་ངག་ཐོག་ལ་ལེན་གྲངས་ཐལ་ཆེ་བས་ཚིག་གི་ལོ་མ་ལྟ་བུར་
ཆགས་ཤིང་། མཐར་ལྡོག་སྟེ་གནད་འཁེལ་གྱི་མིང་བརྡ་དེ་དག་གླེང་མཁན་མེད་པར་གྱུར་
སོང་བ་རེད། དཔེར་ན། “ཁང་པའི་ནང་གི་གླང་ཆེན” "ལྟ་བུའི་སྐད་ཆ་དེ་ང་དང་ལྭ་ཤེན་
ཧན་གཉིས་སླར་ཡང་ངོ་འཕྲད་པའི་དཔེ་རུ་བཀོད་ན་ཤིན་ཏུ་འཕྲོད།
ངེད་གཉིས་གྱང་རྩའི་མལ་སྟན་སྲབ་པོ་དེར་བསྡད། མདུན་ཐད་ནི་རབ་གསལ་ཞིག་
རེད། དེ་ལས་བལྟས་ན་གཤམ་གྱི་འདུ་ལོང་འཁྲུགས་པའི་སྲང་ལམ་མཐོང་ཐུབ། ཉི་ཟེར་
དག་ནང་རོལ་དུ་འཕྲོས་ཡོང་ནས། སྒོ་ཁའི་ཨ་ཧྥུ་ཧན་གྱི་ས་གདན་སྟེང་ལ་ཉི་ཐིག་ཟུམ་
གསུམ་ཞིག་དཔར་འདུག ལྟེབ་རྒྱུ་ཡོད་པའི་ཁྲིའུ་གཉིས་གྱང་ངོར་ཁེན་ཏེ་བཞག་འདུག ཁ་
སྤྲོད་ཀྱི་ཁང་ཟུར་དེ་ན་ཟངས་ལྟིར་ཞིག ངས་དེ་ལས་ཇ་ཕོར་བ་དོ་བླུགས།
“ཁྱོད་ཀྱིས་ང་ཇི་ལྟར་རྙེད་པ་ཡིན།” ངས་དེ་ལྟར་དྲིས།
“ ཨ་རི་ནས་མི་ཞིག་བཙལ་དགོས་ན་དཀའ་རྒྱུ་མེད། ངས་ཨ་རིའི་ས་བཀྲ་ཞིག་
ཉོས། དེ་ནས་ཁ་པར་བཏང་སྟེ་བྱང་ཅ་ལི་ཧྥུ་ཉི་ཡའི་རྒྱུ་ཆ་འཚོལ་ཞིབ་བྱས་པ་ཡིན” ཞེས་
ཁོས། “ད་ཆ་ཁྱོད་ནར་སོན་ཐག་ཆོད་པ་འདི་རེད། དངོས་གནས་མཚར་ཡང་མཚར་ལ་
དགའ་ཡང་དགའ” ཟེར།
འཛུམ་གྱིན་ངས་རང་གི་ཕོར་བའི་ནང་ཀ་ར་ཤོ་རྡེའུ་མ་གསུམ་འཕངས། ཁོ་ཀ་རར་མི་
དགའ་བ་ངའི་ཡིད་ན་ཡོད།
“ལོ་བཅོ་ལྔའི་ཡར་སྔོན་དེར། ཨ་ཕས་ང་གཉེན་སྒྲིག་བྱས་ཟིན་ཞེས་ཁྱོད་ལ་བཤད་
ལོང་མ་བྱིན།” དོན་དུ་སྐབས་དེར་ཀླད་པའི་ནང་གི་སྐྲན་རྡོག་གི་རྐྱེན་གྱིས་ཨ་ཕར་བརྗེད་
ངས་བྱུང་སྟེ་མ་དྲན་པ་རེད།
“ཁྱོད་ཀྱིས་གཉེན་བསྒྲིགས་ཟིན་ནམ། མནའ་མ་སུ་རེད།”
“མོའི་མིང་ལ་སའོ་ལ་ཡཱ•ཐ་ཧོ་ལེ་འབོད།” དེར་ངའི་ཡིད་ལ་མོས་ཁྱིམ་ན་ང་ལ་
སེམས་ཁྲལ་བྱེད་ཀྱིན་པ་དྲན། སྟབས་ཡག་པ་ནི་མོ་ལ་འདུག་རོགས་ཡོད།
“ཐ་ཧོ་ལེ་ཟེར་རམ། མོ་སུ་ཚང་གི་རེད།”
“མོའི་ཨ་ཕའི་མིང་ལ་ཨེ་ཁི་བྷེ•ཐ་ཧོ་ལེ་འབོད” ཅེས་ངས་དེ་ལྟར་བཤད་དུས་ཁོའི་མིག་
ནང་ལ་འོད་མདངས་ཤིག་རྒྱས་ཏེ། “འོ། རེད། ཏག་ཏག་ངའི་ཡིད་ལ་དྲན་བྱུང་། དམག་དཔོན་
ཐ་ཧོ་ལེས་སྙིང་ཉེ་བའི་ཧྲ་ལེ་ཕུའི་ཨ་ཅེ་ཆུང་མར་བླངས་ཡོད། ཨེ་རེད། མོའི་མིང་ལ………………”
“སྙིང་ཉེ་བའི་ཡ་རྨེ་ལཱ།”
“རེད། རེད།” འཛུམ་གྱིན་ཁོས། “ཁ་པུར་དུ་ཡོད་དུས་ངས་སྙིང་ཉེ་བའི་ཧྲ་ལེ་ཕུ་ངོ་
ཤེས། དེ་སྔོན་ཆད་སྔོན་ཆད་ཅིག་རེད། དེ་དུས་ཁོ་ད་དུང་ཨ་རིར་གནས་སྤར་མེད” ཟེར།
“ཁོས་ད་ཆ་དམངས་སྤོར་ཁང་ན་ཕྱག་ལས་གནང་གིན་འདུག མ་ཟད་ཨ་ཧྥུ་ཧན་གྱི་
ཁ་མཆུ་མང་པོ་ཞིག་ཞི་གཅོད་བྱས་པ་རེད།”
“ཨེ་ ཁོས་དངན་པ་ཞིག་འཐེན་ཏེ། “ཁྱོད་དང་སྙིང་ཉེ་བའི་སའོ་ལ་ཡཱ་
གཉིས་ལ་བྱིས་པ་ཨེ་ཡོད" ཟེར།
“མེད།”
“འོ།” ཁོས་ཇ་འཇིབ་ཞོར་གཞན་ཅང་མ་དྲིས། ང་འཕྲད་པའི་སྐྱེ་བོའི་ཁྲོད། ལཱ་ཤེན་
ཧན་ནི་རྣམ་པ་ཀུན་ཏུ་མི་སེམས་ཀྱི་གསང་བ་ཤེས་མཁན་ཡག་ཤོས་དེ་ཡིན།
ངས་ཁོར་ཨ་ཕའི་སྐོར་གྱི་ཁ་བརྡ་མང་པོ་བྱས། ཨ་ཕའི་ལས་ཀ ཐང་བཤམས་ཁྲོམ་
ར། ད་དུང་ནད་ཀྱིས་གཟིར་ཏེ་ཆེས་མཐའ་མཇུག་ལ་བསླེབས་རུང་། ཇི་ལྟར་བློ་བདེ་བག་
ཕེབས་ངང་འཇིག་རྟེན་མི་ཡུལ་དང་ཁ་གྱེས་ཚུལ་སོགས། ངས་ད་དུང་རང་ཉིད་སློབ་གྲྭར་
སོང་ཚུལ། དཔེ་ཆ་བྲིས་ཚུལ་སོགས་ལབ—ད་ཆ་ངས་སྒྲུང་གཏམ་བཞི་དཔར་སྐྲུན་བྱས་
ཟིན། ཁོས་དེ་དག་ལ་ཉན་རྗེས་འཛུམ་མདངས་ཕྱུང་སྟེ་ཁོས་དེར་གཏན་ནས་ཐེ་ཚོམ་བྱས་
མྱོང་ཟེར། ཁོའི་བྱིན་པའི་ཟིན་དེབ་ཀོ་ཤུན་མ་དེའི་སྟེང་ངས་གཏམ་རྒྱུད་ཕྲན་ཚེགས་བྲིས་
པ་ཡིན་ཞེས་ལབ་རུང་ཁོས་དེ་དྲན་སོས་ཀྱི་མི་འདུག
གཡོལ་ཐབས་མེད་པར་ངེད་གཉིས་ཀྱི་ཁ་བརྡ་ཐ་ལི་པན་གྱི་སྟེང་ལ་བབས།
“ངས་གོ་ཐོས་བྱུང་བ་ལྟ་བུའི་སྡུག་པོ་དེ་འདྲ་ཞིག་ཡིན་ཨེ་སྲིད་ན། 
ཁོས “ཅིས་མི་སྲིད། དེ་ལས་ཚབས་ཆེ། ཧ་ཅང་ཚབས་ཆེ། ཁོ་ཚོས་ཁྱོད་མི་ཞིག་གི་
ཚད་དུ་འཇོག་པ་མ་རེད” ཟེར། ཁོས་རང་གི་མིག་གཡས་པའི་གོང་དུ་མངོན་ལ་ཨ་ཀྱོག་
པ་ཀྱོག་ངང་སྨིན་མ་སྟུག་པོ་འཕྲེད་དུ་གཏུབས་ཡོད་པའི་རྨ་ཁ་དེ་སྟོན་གྱིན། “ལོར།
ངས་ཀ་ཙེ་ལུས་རྩལ་ར་བ་ནས་རྐང་གྲུག་འགྲན་སྡུར་ཞིག་ལ་བལྟས། ཁ་པུར་རུ་ཁག་དང་
མ་ཙ་ཧྲ་ལེ་ཕི་རུ་ཁག་གཉིས་ཡིན་པ་ངའི་ཡིད་ན་ཡོད། ད་རུང་ལུས་རྩལ་པས་ཚི་ལེན་
ཕུར་ཐུང་དང་དོར་མ་ཡུ་ཐུང་གྱོན་རྒྱུ་བཀག་པ་དྲན་ཐུབ། ངས་བསམས་ན་དེ་ནི་ཤ་རྗེན་
སྟོན་པ་ཆོས་ཁྲིམས་དང་འགལ་ཡོད་པས་ཡིན་སྲིད” ཅེས་ངལ་དུབ་ངང་དགོད་ཞོར།
“གང་ལྟར་ཁ་པུར་རུ་ཁག་གིས་སྤོ་ལོ་གཅིག་དོལ་དུ་བཅུག་པ་ཡིན་ན། ངའི་ལོགས་ཀྱི་ན་
གཞོན་ཚོས་ཀི་ལྡིར་རྒྱག་ཡོང་། མཚམས་དེར་གློ་བུར་དུ་ཁ་སྤུ་བཞག་པའི་ལྟས་ངན་ཞིག་
གིས་ང་གཟས་ཏེ་ཡོང་། ཁོ་བར་ལམ་དག་ལ་སྐོར་གཡེང་བྱེད་མཁན་རེད། ཕར་བལྟས་ན་
ལོ་བཅོ་བརྒྱད་ལས་ཆེ་བ་ཞིག་མ་རེད། ཁོས་ཚམ་ཚོམ་མེད་པར་ཨུ་རུ་སུས་བཟོས་པའི་མེ་
མདའི་ཞབས་ལྕགས་ཀྱིས་ངའི་དཔྲལ་སྒང་ལ་གཅིག་གཞུས་ཏེ། ‘ད་རུང་སྐད་འབོད་རྒྱོབ་
དང་། ངའི་ཁྱོད་ཀྱི་ལྕེ་གཅད་ཡོང་། བོང་རྒན་ཁྱོད’ ཟེར།” ལཱ་ཤེན་ཧན་གྱིས་རུས་ཚིགས་
གོག་གེར་ལྷང་ལ་འབུར་ཡོད་པའི་མཛུབ་མོ་གྱོང་ཏོ་དེས་ཡ་ཐོད་སྒང་གི་རྨ་ཤུལ་དེའི་སྟེང་
ཕུར་ཕུར་བྱེད་ཀྱིན། “ང་རྒས་ཏེ་ཁོའི་སྤོ་བོ་བྱ་ཆོག་པར་འདུག་རུང་། ད་རུང་དེ་གར་དྲང་
མོར་ཙོག་བསྡད་དེ་གདོང་པ་ཁྲག་གིས་བཤལ་གྱིན་ཁྱི་ལུད་དེ་ལ་དགོངས་དག་ཞུས་པ་
ཡིན” ཟེར།
ངས་ཁོའི་ཇ་ལ་ཁ་གསོས་བརྒྱབ། ཁོས་དེ་ལས་མང་བའི་གླེང་མོ་བྱས། དེའི་ཁྲོད་ཀྱི་
ལ་ལ་ངས་གོ་མྱོང་། ལ་ལར་གསལ་ཁ་མི་འདུག དེ་མིན་ཁོས་ང་ལ་ཨ་ཕ་ཁོ་གཉིས་ཀྱི་གྲོས་
ཁ་ལྟར། ལོར་ཁོ་ངེད་ཚང་གི་གཞིས་ཀར་གནས་སྤར་བ་ཡིན་ཟེར། དེ་ངས་ཤེས་
ཡོད། ཨ་ཕ་ངེད་གཉིས་ཁ་པུར་དང་གྱེས་ཏེ་རིང་པོ་མ་ལོན་པར། ངེད་ཚང་གི་གཞིས་ཀ་དེ་
ལཱ་ཤེན་ཧན་ལ “བཙོང” བ་རེད། དེ་དུས་ཀྱི་ཨ་ཕའི་དྲན་ཚུལ་ནི། ཨ་ཧྥུ་ཧན་གྱི་མགོར་
ཡོང་བའི་དཀའ་རྙོག་ནི་གནས་སྐབས་ཙམ་ཡིན་ལ། བར་ཆད་བཟོས་པའི་ང་ཚོའི་འཚོ་བ་
སྟེ། པ་ཙི་ཨ་ཁེ་བྷ་ཧན་གྲོང་ཁུལ་གྱི་གཞིས་ཁང་དག་ཏུ་གཤོམ་པའི་གསོལ་སྟོན་ནམ།
ཕ་ཀེ་མེང་དུ་ཚ་ཕོག་རྒྱག་ཏུ་འགྲོ་བའི་ལོ་ཟླ་སོགས་རིང་པོ་ལོན་མི་དགོས་པར་སླར་འཁོར་
བར་ཐེ་ཚོམ་མི་བྱེད། དེར་བརྟེན་དུས་མཐའ་མར་ཐུག་གི་བར། ཁོས་རང་གི་གཞིས་ཀ་ལཱ་
ཤེན་ཧན་ལ་བཅོལ་དམ་བྱས་པ་རེད།
ལཱ་ཤེན་ཧན་གྱིས་ང་ལ་བཤད་པ་ལྟར་ན། 1992ལོ་ནས1996ལོའི་བར། བྱང་ཕྱོགས་
མནའ་འབྲེལ‘གྱིས་གྲོང་ཁྱེར་ཁ་པུར་བླངས་ཤིང་། དཔུང་སྡེ་མི་གཅིག་པ་རེས་ཁ་པུར་གྱི་
ས་ཁུལ་མི་གཅིག་པ་རེ་བཅད་བཟུང་བྱས་འདུག “གལ་སྲིད་ཁ་ཏེ་ཕ་གཙང་ཁུགས་ལ་
ས་གདན་ཉོ་རུ་འགྲོ་ན། ཁྱོད་སྔོག་བཤེར་འགག་སྒོ་རེ་རེ་ནས་ཐར་རུང་། སྐུང་མདའ་རྒྱག་
མཁན་ཞིག་གི་མདེའུས་ཟིན་པའམ། མེ་ཤུགས་འཕུར་མདའ་ཞིག་གིས་སྐད་ཅིག་ཉིད་ལ་ཤ་
ཉོག་རུས་ཉོག་མི་བཟོ་བའི་ངེས་པ་མེད། ཏག་ཏག་དེ་འདྲ་རང་རེད། རྩ་བ་བཤད་ན། ཁྱོད་
མཁར་ཁུལ་ཞིག་ནས་མཁར་ཁུལ་གཞན་ཞིག་ལ་འགྲོ་ན་མངགས་གཏོང་ལམ་ཡིག་དགོས།
དེ་བས་མི་རྣམས་ནང་དུ་འཛུལ་ཏེ་འཕྲོ་ཡི་འཕུར་མདའ་དེས་རང་ཚང་གི་ཁང་པར་མི་
འཁེལ་བར་སྨོན་ལམ་གདབ་རྒྱུ་ལས་ཐབས་གཞན་གང་ཡང་མེད།” དེ་ལྟར་ལཱ་ཤེན་ཧན་
གྱིས་ད་དུང་ང་ལ། མི་རྣམས་ཀྱིས་ཇི་ལྟར་གྱང་ལྡེབས་ནས་ཁུང་བུ་བྲུས་ཏེ་ཁྱིམ་མཚེས་
གྲལ་མཚེས་བར་གྱི་དོང་ལམ་བརྒྱུད་ཀྱིན་ཉེན་ཁ་ཆེ་བའི་སྲང་ལམ་ལ་གཡོལ་ནས་ཁད་ཉེ་
སར་འགྲོ་འོང་བྱེད་ཚུལ་ལབ། དེ་མིན། ས་ཁུལ་གཞན་པ་ནས་མི་རྣམས་ཀྱིས་ས་འོག་དོང་
ལམ་ཡང་བརྐོས་རབས་འདུག
ངས་ཁོར “ཁྱོད་ཅིའི་ཕྱིར་གནས་དེ་དང་ཁ་མ་གྱེས་པ་ཡིན” ཞེས་དྲིས།
“ཁ་པུར་ནི་ངའི་ཕ་ས་ཡིན། ད་ལྟའང་དེ་ལས་མ་འདས།” ཁོས་ཁོང་དགོད་གཅིག་
བརྒྱབ་སྟེ། “ཁྱོད་ཚང་ནས་སྒེར་ཚུགས་སློབ་འབྲིང་དུ་བརྟོལ་བའི་ལམ་འགྲམ་གྱི་དམག་
སྒར་དེ་ཡིད་ལ་དྲན་ནམ" ཟེར།
“དྲན་ཡོང་།” དེ་ནི་སློབ་གྲྭ་དེར་འགྲོ་བའི་ཉེ་ལམ་ཞིག་ཡིན། ཉིན་དེར་ཧཱ་སན་ངེད་
གཉིས་ཀས་ལམ་དེ་བརྒྱུད་ནས་འགྲོ་དུས། དམག་མི་དེ་ཚོས་ཧཱ་སན་གྱི་ཨ་མར་བརྙས་སྨོད་
ཀྱི་སྐད་ཆ་བཤད་པ་བྱས་པ་ངས་དྲན་སོས་ཐུབ། དེའི་རྗེས་གློག་བརྙན་ཁང་ནང་ཧཱ་སན་
ངུས་ཤིང་། ངས་ཧཱ་སན་གྱི་སྐེར་ལག་པ་འཁྱུད་དེ་ཚུར་རང་གི་ལུས་ལ་གླན་པ་ཡིན།
ལཱ་ཤེན་ཧན་གྱིས་སྐད་ཆའི་འཕྲོ་བསྐྱངས་ནས་མུ་མཐུད་དུ་བཤད། “ཐ་ལི་པན་གྱིས་
བྱང་ཕྱོགས་མནའ་འབྲེལ་བསྟུད་མར་ཕམ་ཉེས་སུ་བཏང་སྟེ། མཐར་ཐུག་དེ་ཚོ་ཁ་པུར་
ནས་ཕྱིར་སྐྲོད་བཏང་སོང་། དེ་དུས་ངས་དངོས་འབྲེལ་སྲང་ལམ་དེ་ནས་ཞབས་བྲོ་འཁྲབ་པ་
ཡིན། ད་རུང་ཁྱོད་ཀྱིས་ང་ལ་ཡིད་ཆེས་གནོངས་དང་ཆོག དགའ་བའི་རྩེ་བྲོ་འཁྲབ་མཁན་
ང་གཅིག་པུ་ག་ལ་ཡིན། མི་རྣམས་ཤ་རྨན་གཞུང་ལམ་དང་མ་ཏེ་ཙན་སྲང་ལམ་སོགས་སུ་
ཞོགས་སོང་སྟེ་ཐ་ལི་པན་གྱི་ཕྱོགས་སུ་དགའ་འབོད་སྒྲོག ཁོ་ཚོར་རྒྱལ་ཁ་ཐོབ་པར་རྟེན་
འབྲེལ་ཞུས། ད་དུང་ཐན་ཁེ་འཐབ་འཁོར་སྟེང་འཛེགས་སོང་སྟེ། ཁོ་ཚོ་དང་ལྷན་དུ་བཟོ་
ལྟ་སྣ་ཚོགས་བཏོད་ནས་འདྲ་པར་རྒྱག དྲང་མོར་བཤད་ན། མི་རྣམས་ལོ་སྣེར་ལོ་མཐུད་ཀྱི་
དམག་འཁྲུག་ལ་ཞེ་ལོག་སོང་བ་རེད། མེ་ཤུགས་འཕུར་མདའ་དང་སྒྱོགས་ཆེན་གྱི་མེ་ལྕེ།
དེ་བཞིན་འགད་རྫས་ཀྱི་འབར་གས་སོགས་ལ་ཞེ་ལོག་སོང་བ་རེད། ཀུ་ལེ་པི་ཏེན་དང་
ཁོའི་ཕྱོགས་གཏོགས་ཚོས་དབུགས་ཐོགས་ཚད་ལ་མེ་མདས་རྒྱག་པར་ཞེ་ལོག་སོང་བ་རེད།
ཁ་པུར་ལ་གཏོར་བརླག་བྱས་ཚད་ནས་བལྟས་ན། བྱང་ཕྱོགས་མནའ་འབྲེལ་ནི་ལྟས་ངན་
ཨུ་རུ་སུ་ལས་ཀྱང་ཐུ། དེ་ཚོས་ཁྱོད་ཀྱི་ཨ་ཕའི་དྭ་ཕྲུག་སྙོར་ཁང་མེད་བརླགས་སོང་བ་རེད།
དེ་ཁྱོད་ཀྱིས་ཤེས་སམ།”
“ཅིའི་ཕྱིར། ཁོ་ཚོས་དྭ་ཕྲུག་སྙོར་ཁང་ཞིག་ཅིའི་ཕྱིར་བརླག་དགོས་ཡོད།"
ངས་དྲན་སོས་ཐུབ་པ་ནི། དྭ་ཕྲུག་སྙོར་ཁང་གི་འགྲུབ་སྟོན་ཉིན་དེར། ང་ཨ་ཕའི་རྒྱབ་
ཏུ་ཙོག་ཡོད་ལ། མཚམས་ཤིག རླུང་འཚུབ་ཅིག་ལྡང་སྟེ་ཨ་ཕའི་མགོ་ཡི་ཚར་ཞྭ་འཁུར་
ནས་སྟེགས་བུའི་སྟེང་ཅལ་སེར་ལྷུང་སོང་བས་ཚང་མར་གད་མོ་ཤོར། ཁོའི་གཏམ་བཤད་
རྫོགས་མ་ཐག་མི་རྣམས་ཡར་ལངས་ཏེ་ཐལ་མོ་ཤག་ཤག་བརྡབས། འོན་ཀྱང་ད་ཆ་གནས་
དེ་རྫ་ཆག་གྱོ་ཧྲུག་འཐོར་བའི་མཚེར་ཤུལ་གོག་པོ་ཞིག་ཏུ་གྱུར་ཚར་ཟེར། ཨ་ཕས་འགྲོ་
གྲོན་བཏང་བའི་སྒོར་མོ་དེ་དག རྔུལ་ནག་ཤམ་ཤམ་ཁྲོད་དུ་འཆར་འགོད་རི་མོ་བྲིས་པའི་
མཚན་མོ་དེ་དག ལས་ར་ནས་བཟོ་སྐྲུན་ཡོངས་ལ་ལྟ་རྟོག་ཕྲ་ཞིབ་གནང་སྟེ། གྱོ་མོ་རེ་རེ།
གདུང་མ་རེ་རེ། རྡོ་བ་རེ་རེ་བསྒྲིག་མི་འཛོལ་བར་ཁག་ཐེག་བྱས་པའི་ངལ་བ་སྙིང་གི་ཁྲག་
ཐིགས་དེ་དག ད་ལྟ་ཡོང་ཡེ་མེད་པ་བཟོས་སོང་ཟེར……………
“ཤིང་རྩར་མེ་བྱུང་ན། ཤིང་རྩེའི་བྱིའུ་ཚང་སྟག་གི་དཔེ་རེད།” ལཱ་ཤེན་ཧན་གྱིས་
“གནམ་རྒན་མ། མི་ཞིག་ཡིན་ཚེ་དེ་མིག་གིས་ཅི་སྟེ་བཟོད། སྙིང་ཉེ་བའི་ཨ་མེར། ཁྱོད་
ཀྱིས་ཡ་ང་བའི་རྣམ་པ་དེ་མ་མཐོང་བ་རེད། ངས་སྦར་མོ་བརྒྱབ་སྟེ་ས་རྡོ་ཤིང་གསུམ་གད་
སྙིགས་ལྟར་སྤུངས་པའི་ཞིག་རོ་དག་བསལ་ཁུལ་བྱས་པ་ཡིན། ཨ་ཧ་བོ། ཨ་ཧ་བོ། ག་ས་
གང་དུ་བྱིས་པ་ཚོའི་ཕུང་པོའི་དུམ་ཧྲུག་རེད…………”
“དེར་བརྟེན་དང་ཐོག་ཐ་ལི་པན་སླེབ་དུས………” ཁོའི་ངུ་ཁུན་གྱི་མཚམས་གཅོད་
ཕྱིར་ངས་ཚིག་ཁ་དཀྱུས།
“ཁོ་ཚོ་ནི་དཔའ་བོ་རང་རེད……..
“མ་མཐའ་ཞི་བདེ་ཁྱེར་ཡོང་འདུག‘.…..…” ངས་དེ་ལྟར་སྨྲས།
“རེད་ལགས………མི་སེམས་ཀྱི་རེ་ལྟོས་ཟེར་བ་འདི་ཡ་མཚན་གྱི་བྱ་བ་རེད། ལྟོས་
དང་། ཁྱོད་ཀྱིས་བཤད་པ་ལྟར་ཁོ་ཚོས་མ་མཐའ་ཡང་ཞི་བདེ་ཁྱེར་ཡོང་བ་རེད། འོན་ཀྱང་
དེའི་སྡུག་ཚབ་ལ་ང་ཚོས་ག་རེ་བློས་བཏང་སོང་འདུག” མཚམས་དེར་ལཱ་ཤེན་ཧན་གྱིས་
གློ་ལུ་དྲག་ཏུ་བརྒྱབ། དགྱེ་སྐུར་བྱེད་ཀྱིན་སྐམ་རིད་ཀྱི་ལུས་པོས་འདར་གསིག་བརྒྱབ། ཁོས་
ལག་ཕྱིས་བླངས་ཏེ་སྟེང་དུ་ལུད་པ་ཕྱིས། དེ་མ་ཐག་ལག་ཕྱིས་ཁྲག་གིས་དམར་པོར་འཚོས།
བར་སྐབས་འདིར། རྔུལ་ནག་ཙར་ཙར་འབབ་པའི་གླང་ཆེན་ཞིག ང་དང་ལྷན་དུ་ཁང་
མིག་དེ་རུ་ཡོད། ཚིག་རོ་འདི་ནི་ཅི་འདྲའི་གནད་དུ་ཁེལ།
ངས་ཁོར “ཁྱོད་ག་འདྲ་ཞིག་རེད། ཡག་བཤད་མ་གནང་། དོན་དམ་ཁྱོད་ཀྱི་ལུས་པོ་
ག་འདྲ་ཞིག་རེད” ཅེས་དྲིས།
“དྲང་མོར་བཤད་ན། ང་ལ་ཉི་མ་མང་པོ་ལྷག་མེད།” ཁོས་འགགས་པར་གྱུར་པའི་
འཛེར་སྐད་ཀྱིས་དེ་ལྟར་ཟེར། དེར་མཐུད་ཡང་བསྐྱར་གློ་ལུ་འཕར་ཐེངས་གཅིག་བྱུང་། ལག་
ཕྱིས་སྟེང་ལ་སྔར་ལས་མང་བའི་ཁྲག་དམར་འགོས། ཁོས་མཆུ་ཏོ་འབྱིད་ཙམ་བྱས་ཤིང་།
ཡང་ལག་པ་ཕུ་ཐུང་གིས་ལྕིབས་ཏེ། གཏིང་ལ་བརྡིབས་པའི་ཟ་འགྲམ་གྱི་གཞོགས་གཅིག་
ནས་དཔྲལ་སྒང་བརྒྱུད་དེ་གཞོགས་གཞན་དེར་རྔུལ་ཆུ་བྱབས་རྗེས་ང་ལ་མིག་ཤུད་གཅིག་
བརྒྱབ། དེ་ནས་མགོ་བོ་ལྡེམ་ཙམ་གནང་བར་བལྟས་ན་ངའི་གདོང་ལ་ཤར་བའི་དྲི་བ་
རྟོགས་འདུག དབུགས་འཚང་གིན “ཅང་འགོར་རྒྱུ་མ་རེད” ཟེར།
“ག་ཙམ།”
ཕྲག་པ་གཟེངས་ཙམ་བྱས་ཏེ་ཡང་བསྐྱར་གློ་ལུ་རྒྱག་ཞོར། “ཕར་བལྟས་ན་དབྱར་ཁ་
འཁྱོལ་དཀའ་རྒྱུ་རེད” ཟེར།
“ཁྱོད་ང་དང་ལྷན་དུ་ངའི་སར་ལོག་འགྲོ། ངས་ཁྱོད་ལ་སྨན་པ་ཡག་ཤོས་ཤིག་བཙལ།
ཁོ་ཚོར་ནམ་རྒྱུན་གསོ་བཅོས་ཀྱི་ཐབས་སྣ་ཚོགས་འདུག སྨན་གསར་བ་དང་ཚོད་ལྟ་རང་
བཞིན་གྱི་སྨན་བཅོས་ཀྱང་འདུག ངེད་གཉིས་ཀྱིས་ཁྱོད་སྨན་ཁང་………” ངས་རང་གིས་
གང་བྱུང་ཞིག་ལབ་བཞིན་པ་ཚོར། འོན་ཀྱང་དེ་ནི་ངུ་འབོད་རྒྱག་པ་ལས་ཡག ཡང་ངས་
བསམས་ན་མཐར་ཐུག་ང་ཅིས་ཀྱང་ངུ་ཁོ་ཐག་རེད།
ཁོས “ཁག་ཁག་ཁག” ཅེས་གད་མོ་ཞིག་བརྒྱབ། མ་མགལ་ན་སོ་མུ་ཏིག་ཙམ་མི་
མཐོང་། ངས་མི་ཚེ་འདིར་དེ་ལས་ངལ་དུབ་ཀྱི་དགོད་སྒྲ་ཐོས་མྱོང་མེད། “ཨ་རིས་ཁྱོད་
ལ་སྤྲོ་བག་གི་གཤིས་ཀ་གོམས་སུ་བཅུག་ཡོད་པ་ངས་ཤེས་ཐུབ། དེ་ཡང་ཨ་རིའི་འགྲན་ཟླ་
མེད་པའི་ཆ་རེད། ཧ་ཅང་ཡག་པོར་འདུག འོན་ཀྱང་ང་ཚོ་ནི་རྒྱུད་ན་སྐྱོ་ཤས་ཡོད་པའི་
མི་རིགས་ཡིན། ང་ཚོ་ཨ་ཧྥུ་ཧན་པ། དེ་ཨེ་རེད། ང་ཚོ་དུས་རྒྱུན་གདུང་སེམས་དང་ཞེན་
ཆགས་ཀྱི་གཏིང་དུ་བྱིང་ནས་ཡོད། ཕམ་ཉེས་དང་གོད་ཆག་གི་མདུན་སར་ང་ཚོ་ཡིད་
འཁུལ་ཏེ་ཡོད། ད་དུང་འདི་དག་འཚོ་བའི་ངོ་བོར་ངོས་འཛིན། ཐ་ན་དགོས་ངེས་ཤིག་ཏུ་
བརྩི། ང་ཚོས་ནམ་རྒྱུན་འཚོ་བའི་རྒྱུན་སྔར་ལྟར་མཐུད་འོང་ཟེར། འོན་ཀྱང་ང་ལ་མཚོན་
ན། ངས་ད་ཕན་ལས་དབང་ལ་མགོ་བསྒུར་མེད། ངས་སྨན་པ་ཡག་ཤོས་བསྟེན་པ་ཡིན། ཁོ་
ཚོས་ང་ལ་བཤད་པའི་སྐད་ཆ་ཚང་མ་གཅིག་རེད། ངས་ཁོ་ཚོར་ཡིད་རྟོན། མ་གཞི་དོན་བྱ་
འདི་རིགས་ནི་ལྷ་མཆོག་ཨན་ལཱའི་ཐུགས་བཀོད་ལས་ཅི་འདས།”
“གཙོ་བོ་ཁྱོད་ཀྱིས་དེ་ལྟར་བསྒྲུབ་ན་འདོད་མི་འདོད་ཀྱི་གནད་དོན་རེད།” ངས་དེ་
ལྟར་སྨྲས།
ལཱ་ཤེན་ཧན་གྱིས་ཡང་བསྐྱར་ཧབ་ཆ་བརྒྱབ། “ཁྱོད་ཀྱི་ད་སོ་མའི་ངག་སྟབས་དེ་ཁྱོད་
ཀྱི་ཕ་རྒན་དང་ཅི་བས་འདྲ། ངས་ཁོ་སེམས་གཏིང་ནས་དྲན་གྱིན་ཡོད། འོན་ཀྱང་འདི་ཡང་
ངོ་མ་ཨན་ལཱའི་ཐུགས་བཀོད་རེད། སྙིང་ཉེ་བའི་ཨ་མེར། ངས་ངོ་མ་བཤད་པ་ཡིན།” ཚིག་
མཚམས་ཅུང་ཞིག་བཞག་སྟེ་ཁོས། “དེ་ལས་གཞན། ངས་ཁྱོད་གནས་འདིར་འབོད་དོན་
གཞན་ཞིག་ཀྱང་ཡོད། ཐོག་མར། མི་ཡུལ་དང་ཁ་མ་བྲལ་སྔོན་ལ་ཁྱོད་དང་ངོ་ཞིག་ཐུག་
འདོད་པ་ཡིན། དེ་མིན་ད་དུང་རྒྱུ་མཚན་གཞན་པའང་ཡོད།”
“རྒྱུ་མཚན་གང་ཡིན་ཡང་ཆོག”
“ཁྱོད་གཉིས་ཉེན་བྱོལ་ལ་སོང་བ་ནས་བཟུང་ང་ཁྱོད་ཚང་ལ་གནས་སྤར་བ་ཡིན། དེ་
ཁྱོད་ཀྱིས་ཧ་ལམ་གོ་ཡོད་རྒྱུ་རེད།"
“ཤེས་ཡོད་ལགས།”
“ལོ་དེ་དག་ང་གཅིག་པུས་བསྐྱལ་བ་མིན། ཧཱ་སན་ང་དང་ལྷན་དུ་ཡོད།”
“ཧཱ་སན་ཟེར་རམ།” ངའི་ངག་ནས་དེ་ལྟར་ཐལ། ཐེངས་སྔོན་མར་རུས་མིང་འདི་
ངག་ཐོག་ཏུ་ལེན་དུས་ནམ་ཞིག་ཡིན་ནམ། རྒྱང་དུ་ཕྱིན་པའི་ནོངས་འགྱོད་དང་བྱས་ཉེས་
ཀྱི་སྡུག་སྣང་གིས་ཡང་བསྐྱར་ང་ལ་ཟུག་རྔུ་འཁོར་དུ་བཅུག དེ་ནི་ཁོའི་རུས་མིང་ངག་སྒོར་
འབྱིན་ཐེངས་རེར་མནན་གཏད་ཀྱི་བྱད་སྟེམས་རེ་ཕྱི་རུ་ཤོར་ཡོང་ནས། ཡང་བསྐྱར་ང་ལ་
ལེ་ལན་གྱི་ལྕག་ཚན་ཚ་བེར་བེར་གཞུ་བ་དང་མཚུངས། སྐད་ཅིག་མ་དེར། སྲང་ལམ་གྱི་དྲི་
མ་སྣ་ཚོགས་འཁུར་བའི་ལཱ་ཤེན་ཧན་གྱི་ཁང་པའི་ནང་གི་མཁའ་དབུགས་སྟུག་པར་གྱུར།
ལྕི་བར་གྱུར། སྲེག་པར་གྱུར།
“དེ་སྔོན་ངས་ཁྱོད་ལ་འཕྲིན་ཡིག་གི་ལམ་ནས་སམ། ཡང་ན་ཁ་པར་བཏང་ནས་
བཤད་བསམས། འོན་ཀྱང་ཁྱོད་ཀྱིས་དེར་ཉན་འདོད་ཡོད་མེད་ངས་ཤེས་ཐབས་བྲལ། ངའི་
དྲན་ཚུལ་དེ་འཆུག་འདུག་པ་ཞིག་ཨེ་རེད།”
དོན་དམ་པར་བཤད་ན། ཁོས་འཆུག་ཡོད་པ་མ་རེད། ཁོས་འཆུག་འདུག་ཅེས་ལབ་ན་
རྫུན་ལས་མ་འདས། དེར་ངས་སྐད་ཆ་ཧར་ཧུར་ཞིག་འདེམ། “དེ་ངས་ཤེས་ཐབས་མེད།”
ཁོས་ཡང་བསྐྱར་ལག་ཕྱིས་ཁུད་དུ་ཁྲག་ཁམ་བུ་གང་ལུ་སྐྱུག་བྱས། ཁོས་སྐེད་པ་བསྒུར་
ནས་ལུད་པ་འཕེན་དུས། ངས་ཁོའི་རྨ་དྲེག་བརྒྱབ་ཟིན་པའི་མགོ་པགས་སྟེང་གི་མཚོན་
ཆའི་རྨ་ཤུལ་དེ་མཐོང་། “ངས་ཁྱོད་གནས་འདི་ལ་འབོད་དོན་བཤད་ན། དོན་བྱ་འགའ་
ཞིག་གི་ཕྱིར་ཁྱོད་ལ་ཞུ་བ་འབུལ་དགོས་ཡོད། ཁྱོད་ཀྱིས་ངའི་ཚབ་ཏུ་དོན་བྱ་འགའ་བསྒྲུབ་
རྒྱུར་ཞུ་བ་འབུལ་དགོས་ཡོད། འོན་ཀྱང་ཞུ་བ་དེ་དག་མ་ཕུལ་སྔོན་ལ། ངས་ཁྱོད་ལ་ཧཱ་སན་
གྱི་གནས་ཚུལ་བཤད་དགོས་ཡོད། ཁྱོད་ཀྱིས་ཧ་གོ་བྱུང་ངམ།”
“ཧ་གོ་བྱུང་།” ངས་སྐད་མགོ་དམའ་མོས་དེ་ལྟར་ལན་བཏབ།
“ངས་ཁྱོད་ལ་ཁོའི་གནས་ཚུལ་བཤད་ཡོང་། ངས་ཁྱོད་ལ་ཡོད་ཚད་བཤད་ཡོང་།
ཁྱོད་ཀྱིས་ཉན་འདོད་དམ།"
ངས་མགོ་བོ་ལྡེམ་ཙམ་བྱས།
དེའི་འཕྲོར་ལཱ་ཤེན་ཧན་གྱིས་ཡང་བསྐྱར་ཇ་ཧུབ་འགའ་འཐུང་། དེ་ནས་མགོ་བོ་གྱང་
ངོས་སུ་བསྙེས་ཏེ་ཁ་བརྡའི་མགོ་བརྩམས།

ལེའུ་བཅུ་དྲུག་པ།

1986ལོར། རྒྱུ་རྐྱེན་མང་པོ་ཞིག་གི་སྐུལ་འདེད་འོག་ང་ཧ་ཙ་ར་ཅ་ཏི་ལ་ཧཱ་སན་བཙལ་
དུ་འགྲོ་དགོས་བྱུང་། རྒྱུ་རྐྱེན་དེ་དག་ལས་གཙོ་ཆེ་བ་ཞིག་ནི། ཨན་ལཱར་མཐོལ་ལོ་བཤགས།
ངས་སོ་སོའི་ཁེར་རྐྱང་གི་སྡུག་སྣང་དེ་མ་ཐེག་པས་ཡིན། སྐབས་དེར། ངའི་གྲོགས་པོ་དང་
གཉེན་ཉེ་མང་ཤོས་ཤིག རྐྱེན་ངན་ལ་ཞ་བ་མིན་ན། ཡུལ་གྱར་བྱས་ཏེ་ཕ་ཁི་སི་ཐན་དང་དབྱི་
ལང་སོགས་ཀྱི་ཕྱོགས་སུ་བྲོས་བྱོལ་དུ་སོང་ཚར། གྲོང་ཁྱེར་ཁ་པུར་ངས་མི་ཚེ་གང་པོར་
འཚོ་བ་སྐྱེལ་སའི་གྲོང་ཁྱེར་དེ་ན། སྐབས་དེར་ང་ལ་ངོ་ཤེས་འགའ་ཡང་མེད། ཚང་མ་བྲོས་
ཚར་སོང་བ་རེད། ང་ཁ་ཏེ་ཕ་གཙང་ཁུགས་སུ་གོམ་འཆམ་དུ་ཕྱིན་པ་ཡིན་ཁྱོད་ཀྱི་ཡིད་
ན་ཡོད་དམ། འདས་པའི་དུས་སུ་དེ་རུ་ཤིང་ཏོག་ག་གོན་འཚོང་མཁན་ཚོང་པ་ཆུང་ཆུང་ཚོས་
སྐད་ཅོར་རྒྱག་གིན་འགྲོ་འོང་བྱེད་ས་དེ། དེའི་རྗེས་གནས་དེ་རུ་ངོ་ཤེས་གཅིག་ཀྱང་ཡོད་པ་
མ་རེད། ཁམས་འདྲི་གཏང་ཡུལ་སུ་ཡང་མེད། མར་བསྡད་དེ་ལྷན་ཅིག་ཇ་འཐུང་རོགས་བྱས་
ཆོག་པ་སུ་ཡང་མེད། བློ་གཏོད་དེ་སྐད་ཆ་བཤད་ཆོག་ས་སུ་ཡང་མེད། ཨུ་རུ་སུའི་འཐབ་མོ་པ་
ཁོ་ནས་དེ་རུ་སྐོར་གཡེང་བྱེད། དེར་བརྟེན་དེའི་རྗེས་ནས་བཟུང་། ངས་གྲོང་ཁྱེར་ནང་ནས་
གོམ་འཆམ་བྱས་མྱོང་མེད། ལས་རྒྱུ་ཅི་ཡང་མེད་པར་ང་ཉིན་ཧྲིལ་པོར་ཁྱོད་ཚང་ནས་བསྡད་
པ་ཡིན། ཉིས་ཐོག་གི་དཔེ་ཁང་ནང་སོང་སྟེ་ཁྱོད་ཀྱི་ཨ་མའི་དཔེ་རྙིང་དེ་དག་ལ་ལྟ་ཙམ།
གསར་འགྱུར་ཀློག་ཙམ། བརྙན་འཕྲིན་སྟེང་གི་དྲིལ་སྒྲོག་དེ་དག་ལ་གཡེང་ཙམ་གྱི་བར་ཉིན་
གུང་གི་གསོལ་འདེབས་རན་འདུག དེ་ནས་ལྟོ་ཞིག་གཡོས་ཏེ་འགྲང་ཐབས་བྱས་ནས་ཡང་
བསྐྱར་དཔེ་ཆར་བལྟས་པ་ཡིན། ཡང་བསྐྱར་གསོལ་འདེབས་བྱས་པ་ཡིན། གསོལ་འདེབས་
ཟིན་རྗེས་མལ་ཁྲིར་ཉལ་བ་ཡིན། ཞོགས་པར་གཉིད་ལས་སད་རྗེས་ཡང་གསོལ་འདེབས་རེད།
ཁ་སང་གི་དེ་དག་བསྐྱར་ཟློས་བྱེད་པ་རང་རེད།
གྲུམ་བུའི་ནད་ཀྱི་དབང་གིས། ཁང་པར་ཅ་ག་བྱེད་རྒྱུ་ང་ལ་མཚོན་ན་ཇེ་དཀའ་ནས་
ཇེ་དཀར་སོང་། ངའི་པུས་མོ་དང་སྒལ་བར་དུས་རྒྱུན་ན་ཟུག་འཁོར་ཡོང་ཞོགས་པར་
མལ་ལས་ལྡང་རྗེས། མ་མཐའ་ཡང་དུས་ཚོད་གཅིག་ཙམ་གྲོན་ཏེ་གནོན་འཕུར་འདྲ་བྱས་
ན་རུས་ཚིགས་སོགས་ལ་ད་གཟོད་མཉེད་དང་བདེ་བ་རེ་འབབ། ནང་སྒོས་སུ་དགུན་ཁར་
དེ་འདྲ་རེད། ངས་ཁྱོད་ཀྱི་ཕ་རྒན་གྱི་ཁང་པ་མཚེར་ཤུལ་ལྟ་བུར་འགྱུར་དུ་འཇུག་མི་རུང་།
ཁང་པ་དེའི་ནང་ང་ཚོར་མཛེས་སྡུག་གི་དུས་དང་རྣམ་པ་གང་མང་ཡོད་མྱོང་། ཕྱིར་དྲན་
གང་མང་ཡོད་མྱོང་། སྙིང་ཉེ་བའི་ཨ་མེར། ཁྱོད་ཀྱི་ཨ་ཕས་ལག་དངོས་ཀྱིས་ཁང་པ་དེ་འཆར་
འགོད་གནང་བ་རེད། ཁོར་མཚོན་ན་ཁང་པ་དེ་ལ་དོན་སྙིང་ཅི་བས་ཆེ། དེ་མིན། ཁྱོད་
གཉིས་ཕ་ཁི་སི་ཐན་ལ་འགྲོ་དུས། ངས་ཁ་དངོས་ཀྱིས་ཁང་པར་གཉེར་ཁ་བྱ་ཡོང་ཞེས་ཁས་
བླངས་ཡོད། འོན་ཀྱང་གནས་དེར་ང་དང་ཁང་སྟོང་དེ་ལས་ཅི་ཡང་མི་ལྷག ངས་རང་ནུས་
གང་ལྕོགས་སྒོས་ཉིན་འགའ་རེའི་འཕྲོར་སྡོང་བོར་ཆུ་བཏང་བ་ཡིན། སྤང་རྩྭ་གཞུན་བཟོ་
བྱས་པ་ཡིན། མེ་ཏོག་གཉོར་སྐྱོང་བྱས་པ་ཡིན། མར་འགོག་གིན་པའི་ཤིང་ལེབ་སོགས་ལ་
ཕྱིར་མཛེར་མ་བརྒྱབ་པ་ཡིན། འོན་ཀྱང་། དེ་དུས་ཡིན་རུང་། ང་ན་གཞོན་ཞིག་ག་ལ་ཡིན་
ཏེ་སྔ་མོ་ནས་མིན་ནོ། །
ལར་དེ་ལྟར་ཡིན་རུང་། ངས་སྔར་མུས་བཞིན་ཅི་ནུས་སྒོས་ཁང་པའི་བདག་དོམ་གྱི་
ལས་ཀ་མཐར་ཆགས་བྱས་པ་ཡིན། སེམས་སུ་མ་མཐའ་ཡང་རང་གིས་ད་རུང་ཁྱོད་གཉིས་
ལ་གང་འཚམ་བསྒུག་ཐུབ་སྙམ། འོན་ཀྱང་ཁྱོད་ཀྱི་ཨ་ཕ་འདས་པའི་གཏན་ངན་ཐོས་
རྗེས་ “ཁང་པ་དེས་ཐེངས་དང་པོར་ང་ལ་སྐྲག་སྣང་འཁོར་བའི་ཁེར་རྐྱང་ཞིག་བྱིན་
སོང་། ད་རུང་བཟོད་དུ་མི་བཏུབ་པའི་སྟོང་འཇགས་ཤིག
ཕྱིས་ཀྱི་ཉིན་ཞིག ངས་པིའུ་ཡོ་ཁི་འཇིབ་འཁོར་ནང་སྣུམ་གང་བླུགས་ཏེ་ཧ་ཙ་ར་ཅ་
ཏིར་འགྲོ་བའི་ལམ་དུ་ཆས། སྔོན་ཆད་ཁྱོད་ཀྱི་ཨ་ཕས་བཤད་པ་ལྟར་ན། ཨ་ལི་ཕ་བུ་གཉིས་
ཁྱོད་ཚོ་དང་ཁ་བྲལ་རྗེས་བྷ་རྨེ་དབྱང་མཁར་གྱི་ཐག་ཉེའི་གྲོང་ཚོ་ཞིག་ལ་བུད་སོང་ཟེར།
དེ་གར་ཨ་ལིར་ཕ་རྒྱུད་སྤུན་མཆེད་ཅིག་ཡོད་པ་ང་ལའང་གོ་ཐོས་ཡོད། འོན་ཀྱང་མི་ལོ་
བཅུ་ཁ་ཞིག་འདས་སོང་བ་མ་རེད་དམ། ཧཱ་སན་ཕ་བུ་གཉིས་དེ་གར་ཡོད་མེད་ཐད་ང་ལ་
གདེང་ཚོད་ཅི་ཡང་མེད། ངོ་ཐུག་པ་མིན་ན་འདྲི་ཡུལ་ཡོད་རུང་ཁོ་གཉིས་ངོས་ཟིན་མཁན་
ཡོད་མེད་ཀྱང་མི་ཤེས། ཡང་ན་ཁོ་གཉིས་ཡུལ་གཞན་ཞིག་ལ་འཁྱམས་སོང་ནའང་ཐང་།
གང་ལྟར་ངས་རེ་བ་བཅངས་ནས་ལམ་དུ་ཆས་པ་ཡིན། 1986ལོར། ཧཱ་སན་གསར་བུ་ཞིག་
ཡིན་འོས། ཧ་ལམ་ལོ22ཡིན་ན་འགྲིག ཡང་ན23 གལ་སྲིད་ཁོ་གསོན་ཏེ་ཡོད་ན་ཟེར་བ་
ཡིན། ཏག་ཏག་དེ་འདྲ་རེད། ལྟས་ངན་ཨུ་རུ་སུ་དེ་ཚོ། ཁོ་ཚོས་འུ་ཅག་གི་མེས་པོའི་
ས་གཞིའི་སྟེང་བག་མེད་འདོད་ལོག་སྤྱད་པའི་རྣམ་སྨིན་གྱི་མཐུ་བཙན་པོས། ཁོ་ཚོ་དམྱལ་
བ་མནར་མེད་ནས་བསྐལ་པའི་བར་ཐར་བ་འཐོབ་རྒྱུ་མེད་པར་སྨོན། ཁོ་ཚོས་རང་རེའི་
ན་གཞོན་གང་མང་གི་གཅེས་སྲོག་ཕྲོགས་སོང་བ་རེད། འདི་དག་ངས་མ་བཤད་ཀྱང་ཁྱོད་
ཀྱིས་ཅི་ལ་མི་ཤེས།
འོན་ཀྱང་། ཨན་ལཱས་ཐུགས་རྗེས་གཟིགས་སོང་། ངས་གནས་དེ་ནས་ཁོ་རྙེད་བྱུང་།
དེ་འདྲའི་དཀའ་ལས་རྒྱག་མ་དགོས་པར་ཁོ་རྙེད་བྱུང་། དཀའ་ལས་ཟེར་བའང་བྷ་རྨེ་
དབྱང་གི་ཉེ་འཁོར་ནས་སྐད་ཆ་འགའ་དྲིས་པ་དེ་ཙམ་པོ་རེད། མི་རྣམས་ཀྱིས་ང་ལ་ཁོའི་
གྲོང་ཚོ་ཆུང་ཆུང་དེ་བསྟན། ངས་ད་ལྟ་ཐ་ན་གྲོང་ཚོ་དེའི་མིང་ཡང་བརྗེད་ཚར། ཡང་ན་
དེ་ལ་མ་གཞི་མིང་ཡོད་མེད་ཀྱང་མི་དྲན། འོན་ཀྱང་ཚ་རྨུག་ཆེ་བའི་དབྱར་ཁ་ཞིག་ཡིན་
པ་ངའི་ཡིད་ན་ཡོད། ངས་རྐ་རྐོ་འབའ་འབུར་གྱིས་ཁེངས་པའི་ས་ལམ་དེ་ལ་རླངས་འཁོར་
བསྐོར་ནས་ཕྱིན། ལམ་འགྲམ་ལ་བལྟས་ན་ཚད་རྙིད་དུ་སོང་བའི་ཤིང་ཕྲན། སྣོལ་འཛིང་
གི་ཡལ་ག་ཚེར་མས་ཁེབས་པའི་སྡོང་བོའི་གཞུང་རྟ། སོག་མ་ལྟ་བུའི་རྩི་ཐུར་སོགས་ལས་
ཅི་ཡང་མི་མཐོང་། དེ་ནས་ཕར་ཙམ་ཕྱིན་ས་ནས་ངས་བོང་བུའི་རོ་ཞིག་མཐོང་། ཕུང་
པོ་ཟགས་རུལ་དུ་གྱུར་མགོ་བརྩམས་འདུག དེ་ནས་དཀྱོགས་སྐོར་ཞིག་བརྒྱབ་སྟེ་སོང་
མཚམས་ངས་ས་ཁང་རྙིང་གོག་འགའ་མཐོང་། གཡས་ངོས་ཀྱི་ས་སྟོང་དེའི་དཀྱིལ་དེ་རེད།
རྒྱབ་ཕྱོགས་ལ་བལྟས་ན་འབྱམས་ཀླས་པའི་ནམ་མཁའ་དང་སོག་ལེའི་ཁ་དང་འདྲ་བའི་རི་
རྒྱུད་ལས་ཅི་ཡང་མི་མཐོང་།
བྷ་རྨེ་དབྱང་གི་མི་རྣམས་ཀྱིས་ང་ལ་ཁྱོད་ཀྱིས་ཁོ་ཧ་ཅང་རྙེད་སླ། གྲོང་ཚོ་ཧྲིལ་
པོར་ཁོ་ཚང་འབའ་ཞིག་ལ་ར་བ་བསྐོར་བའི་མེ་ཏོག་ལྡུམ་ར་ཞིག་ཡོད་ཅེས་བཤད་ཡོད། ས་
གྱང་དེ་ཧ་ཅང་ཐུང་ངུ་ཞིག་རེད། ངོས་སུ་ཁུང་བུ་འགའ་ནག་བུག་གེར་ཁང་ཆུང་དེ་བསྐོར་
ཏེ་མཆི། དེ་དངོས་འབྲེལ་རྩྭ་སྤྱིལ་རལ་པོ་ཞིག་ལས་དགའ་ཙམ་དུ་མི་མཐོང་། བེར་རྒྱུག་
བཟུང་སྟེ་དོལ་གྲུག་ཐེད་པོ་ཞིག་ལ་གཞུ་རེས་བྱེད་ཀྱིན་བྱིས་པ་རྐང་རྗེན་འགའ་སྲང་བར་
དུ་རྩེད་མོ་རྩེ། ངས་རླངས་འཁོར་ལམ་འགྲམ་ནས་ཁ་འཐེན་ཏེ་མེ་གཞིལ། བྱིས་པ་དེ་ཚོས་
སྐྱ་རུག་གེར་ཚུར་ང་ལ་བལྟས་ཏེ་སྡོད། ངས་ཤིང་སྒོ་དེ་ཕར་ལ་འཕུད་ནས་ར་སྐོར་དེའི་ནང་
དུ་འཛུལ། ནང་རོལ་ཧ་ཅང་དོག ས་ངོས་ཆུང་ས་ཞིག་ཏུ་སྐམ་རྙིད་དུ་སོང་བའི་འབྲི་ཏ་ས་
འཛིན་བཏབ་འདུག ད་དུང་སྐྱ་ཐེར་ཐེར་གྱི་ཉིང་མོང་ཤིང་ཏོག་གི་སྡོང་བོ་ཞིག་ཀྱང་མཐོང་
ལམ་དུ་བྱུང་། ར་སྐོར་གྱི་ཟུར་ཞིག་ཏུ་སྟག་མའི་སྡོང་བོ་བཙུགས་ཡོད་ལ་སྡོང་བོའི་བསིལ་
གྲིབ་འོག་ན་མེ་ཐབ་ཅིག ཏག་ཏག་དེའི་འཁྲིས་སུ་སྐྱེས་པ་ཞིག་ལངས་འདུག ཁོས་བྱེ་རློན་
རྡོག་པོ་གཅིག་ཤིང་ཁེམ་ཞིག་གིས་ཐབ་ཀའི་ནང་ལྡེབས་སུ་སྦྱོར་རྩིས་བྱེད། ཁོས་ང་མཐོང་
མ་ཐག་བྱེ་རློན་མར་བཞག་ཅིང་ཚུར་བརྒྱུགས་ཡོང་སྟེ་ངའི་ལག་པ་ཡར་བཏེགས་ནས་
མཚམས་མི་འཇོག་པར་སྟེང་དུ་འོ་བྱེད།
“ངས་ཁྱོད་ལ་གསལ་བོ་ཞིག་བལྟ་འདོད།” ངས་དེ་ལྟར་སྨྲས་པས་ཁོ་ཕྱིར་གོམ་
པ་གང་བཀྱེད་དེ་ལངས་བསྡད། ཁོ་ད་ལྟ་གཟུགས་ཞེ་དྲག་མཐོན་པོ་ཅན་ཞིག་ཆགས་
འདུག ——ང་སྔ་རྟིང་ཁ་ནས་ལངས་རུང་ཁོའི་མ་ནེའི་མཐོ་ཚད་ལ་མ་གཏོགས་མི་
བསླེབས། བྷ་རྨེ་དབྱང་གི་ཉི་འོད་ཀྱིས་ཁོའི་ཤ་སྐྱི་སྔར་ལས་སྲ་མཁྲེགས་སུ་བཟོས་འདུག
ངའི་བག་ཆགས་ངོས་ཀྱི་ཁོ་དང་བསྡུར་ན་ཤ་ཁ་ནག་ཤོས་ཆེ། མདུན་ངོས་སོ་རྐང་འགའ་
ལྷུང་ཚར་འདུག མ་ནེའི་སྒང་ན་སྤུ་ཉག་ཐར་ཐོར་ཙམ། དེ་ལས་གཞན། ཁོ་སྔར་བཞིན་
ལོ་མ་གཤགས་འདྲའི་མིག་འབྲས་ལྗང་གུ་ཅན་དེ་རེད། ཡ་མཆུའི་སྟེང་གི་རྨ་ཤུལ་ད་རུང་
མངོན། སྔར་ལྟར་གདོང་པ་སྒོར་མོ་དེ་རེད། སྔར་ལྟར་མཛའ་བརྩེའི་འཛུམ་མདངས་དེ་རེད།
ཁྱོད་ཀྱིས་ཅིས་ཀྱང་ཁོ་ངོས་ཟིན་ཐུབ། སྙིང་ཉེ་བའི་ཨ་མེར། དེ་ངས་ཁག་ཐེག་བྱས་ཆོག
ངེད་གཉིས་ཁང་པའི་ནང་འཛུལ། ནང་ལོགས་ན་ལོ་གཞོན་པའི་ཧ་ཙ་རའི་སྐྱེས་མ་
ཞིག་འདུག ཤ་ཁ་ཅུང་སྐྱ་བོར་མཐོང་། མོས་ཁང་པའི་གྲུ་ལོགས་ཤིག་ན་ཕྲག་ཁེབས་ཤིག་
འཚེམ་བཟོ་བྱེད་ཀྱིན་འདུག བལྟས་མ་ཐག་མངལ་སྦྲུམ་ཡོད་པ་ཤེས་ཐུབ། “འདི་ནི་ངའི་
ཆུང་མ་ཡིན། ལྭ་ཤེན་ཧན།” སྙེམ་པའི་རྣམ་འགྱུར་དང་བཅས་ཧཱ་སན་གྱིས། “མོ་ནི་སྙིང་
ཉེ་བའི་ཧྥ་ཧྲ་ནཱ་རེད” ཟེར། མོ་ནི་ངོ་ཚ་སླ་བའི་སྐྱེས་མ་མངོན་ཆུང་ཞིག་རེད། ཧ་ཅང་གུས་
ཉམས་དང་ལྡན། སྐད་མགོ་ཧ་ཅང་དམའ། ཤུབ་གཏམ་ལས་གསལ་ཙམ་རེད། མོའི་དྭངས་
ཤིང་མཛེས་པའི་མིག་ཟུང་ཁམ་ནག་དེས་གཏན་ནས་ང་ལ་ཐད་ཀར་བལྟས་མི་ཡོང་། འོན་
ཀྱང་མོས་ཧཱ་སན་ལ་ལྟ་བའི་ངང་ཚུལ་དེ་མཐོང་ན། ཧཱ་སན་ཁོ་ཏག་ཏག་གོང་མའི་ཕོ་བྲང་
གི་རིན་ཆེན་ཁྲི་ཐོག་ན་བཞུགས་ལོས་ཡོད་སྙམ་པ་ཞིག་ཡོང་།
“བྱིས་པ་ག་དུས་བཙའ་ཡོང་།” ས་འདམ་དང་གྱོ་མོས་བཟོས་པའི་ཁང་མིག་དེ་ལ
ལྟ་སྐོར་ཟིན་རྗེས་ངས་དེ་ལྟར་དྲིས། ཁང་པའི་ནང་དུ་རྙིང་ཟད་དུ་སོང་བའི་མལ་སྟན་ཞིག
སྡེར་མ་ཁ་ཤས། རྐུབ་འབོལ་གཉིས། ལྒང་བཞུ་སྒྲོན་མེ་གཅིག་བཅས་མ་གཏོགས་རྒྱུ་ནོམ་པ་
ཞིག་གི་གྲིབ་མ་ཙམ་མི་མཐོང་།
ཧཱ་སན་གྱིས། “ཨན་ལཱས་མཁྱེན། དགུན་ཁ་འདིར་བཙའ་ཡོང་། ངས་ཨན་ལཱར་ང་ལ་
བུ་ཞིག་གི་དབང་སྐལ་ཡོད་པར་གསོལ་བ་བཏབ་པ་ཡིན། མིང་ལ་ད་རུང་ངའི་ཕ་རྒན་གྱི་
མིང་གདགས་འདོད" ཟེར།
མཚམས་དེར་ངས་ཁོར “དེ་ཟེར་ན་ཨ་ལི་ག་པར་ཡོད” ཅེས་དྲིས། དེ་མ་ཐག་ཧཱ་
སན་གྱི་མིག་གིས་བྲང་ངོས་ཐུར་ལ་བལྟས་སོང་། ཁོས་ང་ལ། ལོ་གཉིས་སྔོན། ཨ་ལི་དང་
ཁོའི་ཕ་རྒྱུད་སྤུན་མཆེད།་ཁང་པ་འདིའི་བདག་པོ། སྟབས་ཉེས་ཏེ་ལྷན་ཅིག་ས་འོག་
འབར་རྫས་གད་དེ་བསད་སོང་། ཏག་ཏག་བྷ་རྨེ་དབྱང་མཁར་གྲོང་གི་ཕྱི་ལོགས་དེ་རེད་
ཟེར། ས་འོག་འབར་རྫས་རྡོག་གཅིག ཨ་ཧྥུ་ཧན་གྱི་མི་ལ་འདི་ལས་འཆི་སྟངས་གཞན་པ་
ཡོད་དམ། སྙིང་ཉེ་བའི་ཨ་མེར། ངས་ད་རུང་ཁུངས་ལུང་མེད་པའི་ངང་སེམས་ལ། ཅིས་
ཀྱང་ཨ་ལིའི་གཡས་རྐང་ཡིན་སྲིད། བྱིས་དུས་གཏའ་གམ་གྱི་ནད་ཀྱིས་བཟུང་བའི་རྐང་
པ་ནད་རོ་དེས་ཏན་ཏན་ཁོ་ལ་རྒྱབ་འགལ་བྱས་ཏེ་ས་འོག་འབར་རྫས་ཀྱི་སྟེང་ལ་སྤོས་སོང་
བ་ཡིན་སྲིད་སྙམ། ཨ་ལི་ཚེ་ལས་འདས་པ་ཐོས་རྗེས་ངའི་སེམས་ཧ་ཅང་གདུང་བྱུང་། ཁྱོད་
ཀྱིས་ཤེས་ཡོད་པ་དེ་བཞིན། ཁྱོད་ཀྱི་ཨ་ཕ་ངེད་གཉིས་ལྷན་ཅིག་ནར་སོན་པ་ཡིན་ལ། ང་ལ་
དྲན་འཛིན་ཡོད་པ་ནས་བཟུང་། ཨ་ལི་ཁོའི་འགྲོ་ཡ་འདུག་རོགས་རེད། ངས་དྲན་སོས་ཐུབ་
པ་ནི། དེ་དུས་ང་ཚོ་ད་རུང་ཧ་ཅང་ཆུང་། ཨ་ལི་ལ་བྱིས་པའི་གཏའ་གམ་གྱི་ནད་བྱུང་སྟེ་
ཨེན་ཙམ་མིན་ན་ཤི་སོང་། དུས་དེར་ཁྱོད་ཀྱི་ཨ་ཕས་ཉིན་རྒྱུན་ཁང་པར་སྐོར་བ་རྒྱག་གིན་
མཚམས་འཇོག་མེད་པར་ངུས་ཡོང་།
ཧྥ་ཧྲ་ནཱས་སྲན་མ་དང་ལ་ཕུག ཞོག་ཁོག་སོགས་བསྲེས་ཏེ་ཚལ་ཐང་ཞིག་བཟོས། ངེད་
ཚོས་ལག་པ་འཁྲུད་རྗེས། མེ་ཐབ་ཀྱི་ལྡེབས་ནས་བཀོག་ཡོང་བའི་རྣངས་བག་གསར་བ་
ཚལ་ཐང་ནང་འཁྲོལ་བུར་དཀྲུགས་ཏེ་ཟོས། དེ་ནི་ཟླ་འགའི་རིང་ངའི་ཁར་སོང་བའི་ཆེས་
ལེགས་པའི་ཟས་ཐུན་གཅིག་ཡིན། ཟ་མའི་ཞོར་ནས་ངས་ཧཱ་སན་ལ་ང་དང་ལྷན་དུ་ཕྱིར་ཁ་
པུར་དུ་ལོག་ཐུབ་པའི་རེ་བ་ཞུས། ཁྱོད་ཀྱི་ཨ་ཕའི་ཁང་པའི་གནས་ཚུལ་ཡང་ཞིབ་རྒྱས་ངང་
ཁོ་ལ་ཁ་བརྡ་བྱས། དེ་ལྟར་ང་གཅིག་པུས་ཅིས་ཀྱང་ལས་ཀ་དེ་མི་འཁོབས་ཚུལ་དང་། གལ་
སྲིད་ཁོ་འགྲོ་ན་གླ་ཆ་རབ་ཅིག་བྱིན་ཆོག་ཅེས་ལབ།
དེ་ལྟར་བྱས་ན་ཧྥ་ཧྲ་ནཱ་ཁོ་གཉིས་ཀྱི་ཕྱི་
ཚིས་ཀྱང་ཅུང་ཞིག་ཇེ་ཡག་ཏུ་འགྲོ་སྲིད། དེར་ཁྱོ་ཤུག་གཉིས་ཀས་ཕན་ཚུན་གྱི་གདོང་ལ་ལྟ་
བ་ལས་ཅི་ཡང་མི་སྨྲ། ཟ་མ་ཟོས་ཚར་རྗེས་ངེད་ཚོས་ལག་པ་འཁྲུད་དེ་ཧྥ་ཧྲ་ནཱས་ཁྱེར་ཡོང་
བའི་རྒུན་འབྲུམ་ལོངས་སུ་སྤྱད་པ་ཡིན། ཁ་བརྡའི་ཞོར་ལ་ཧཱ་སན་གྱིས་གྲོང་ཚོ་དེ་ནི་ཁོའི་
ཁྱིམ་ཡིན། ཧྥ་ཧྲ་ནཱ་དང་ཁོ་གཉིས་ཀས་གནས་དེ་ནས་རང་ཁ་རང་གསོ་བྱས་པ་ཡིན་ཟེར།
“དེར་མ་ཟད་བྷ་རྨེ་དབྱང་དང་ཤིན་ཏུ་ཁད་ཉེ། དེ་གར་ང་ཚོར་ངོ་ཤེས་ཡོད། བཟོད་
གསོལ་ཞུ། ལཱ་ཤེན་ཧན། ཁྱོད་ཀྱིས་ང་ལ་བཟོད་གསོལ་གནང་རྒྱུར་ངས་རེ་བཅངས་
ཡོད།” གནོང་བག་དང་ཧཱ་སན་གྱིས་དེ་ལྟར་ཟེར།
ངས་ཁོར། “ཁྱོད་ལ་ཅི་ཁག ཁྱོད་ཀྱིས་ང་ལ་གཟོལ་གསོལ་ཞུ་དགོས་མེད། ངས་དེའི་
ཧ་གོ་ཐུབ” ཅེས་སྨྲས།
ཚལ་ཐང་འཐུང་ཚར་རྗེས་ངེད་ཚོས་ཇ་ཡང་འཐུང་། ཇ་འཐུང་སྟེ་ཕྱེད་ཀ་ཟིན་
མཚམས་ཧཱ་སན་གྱིས་ཁྱོད་དྲིས་བྱུང་། ངས་ཁོར་ཁྱོད་ཨ་མེ་རི་ཁ་ན་ཡོད། གནས་ཚུལ་
གཞན་མི་ཤེས་ཞེས་ལན་བཏབ། ཧཱ་སན་གྱིས་ཁྱོད་དང་འབྲེལ་བའི་དོན་བྱ་གང་མང་དྲིས་
སོང་། ཁྱོད་ཀྱིས་གཉེན་བསྒྲིག་ཡོད་དམ། ཁྱོད་ལ་བྱིས་པ་སྐྱེས་ཡོད་དམ། ཁྱོད་ཀྱི་གཟུགས་
པོའི་མཐོ་ཚད་ན་ག་འདྲ་ཡོད་དམ། ཁྱོད་ཀྱིས་ད་རུང་ཤོག་བྱ་སྤུར་རམ། གློག་བརྙན་ཁང་
ལ་འགྲོའམ། ཁྱོད་བདེ་མོ་སྐྱིད་པོ་ཡིན་ནམ་ལ་སོགས་པ། ཁོས་ད་དུང་ཟེར་ན། བྷ་རྨེ་དབྱང་
གི་ལོ་ན་བགྲེས་པའི་ཧྥར་སེ་སྐད་ཀྱི་དགེ་རྒན་ཞིག་དང་གྲོགས་པོར་ཆགས་པས། དེས་ཁོར་
འབྲི་ཀློག་བསླབས་ཡོད་ཟེར། ཁོས་ཁྱོད་ལ་འཕྲིན་ཡིག་ཅིག་བྲིས་ན་ངས་ཁྱོད་ལ་བརྒྱུད་
སྤྲོད་བྱ་ཨེ་ཐུབ་ཟེར། ད་རུང་ང་ལ་ཁྱོད་ཀྱིས་ཁོར་ཕྱིར་འཕྲིན་ལན་སྤྲིངས་སྲིད་དམ་ཞེས་
འདྲི། ངས་ཁོར་སྔོན་ཆད་ཁྱོད་ཀྱི་ཨ་ཕར་ཁ་པར་ཐེངས་འགར་བཏང་མྱོང་ལ། དེ་དུས་ཁྱོད་
ཀྱི་གནས་ཚུལ་ཐོས་ཙམ་བྱུང་ཞེས་ལབ། དེའི་འཕྲོར་ཁོས་ཁྱོད་ཀྱི་ཨ་ཕ་དྲིས་བྱུང་། ངས་
ཁོར་ཁྱོད་ཀྱི་ཨ་ཕ་ཚེ་ལས་འདས་སོང་ཚུལ་བཤད་དུས། ཁོས་ལག་པས་གདོང་པ་བཀབ་སྟེ་
ཤ་ངུ་པགས་ངུ་བརྒྱབ་སོང་། དགོང་མོ་དེར། ཁོ་བྱིས་པ་བསམ་མེད་ཅིག་ལྟར་མཚན་གང་
པོར་ངུས་ནས་བསྡད།
ཁོ་གཉིས་ཀས་ང་ལ་ཞག་སྡོད་གནང་རོགས་ཞེས་ཨུ་ཚུགས་བྱས་པས། ང་དེ་གར་
དགོང་མ་གཅིག་ལ་བསྡད། ཧྥ་ཧྲ་ནཱས་ང་ལ་མལ་ས་ཞིག་བཅོས་ཤིང་ཁྲོན་པའི་ཆུ་ཕོར་བ་
གང་སྔས་མགོར་བསྟེན་ཏེ་ནམ་གུང་ཞལ་སྐོམ་ན་བཞེས་རོགས་ཟེར། མཚན་གང་པོར།
ངས་ཧྥ་ཧྲ་ནཱས་སྐད་མགོ་དམའ་མོས་སེམས་གསོ་གནང་བཞིན་ཧཱ་སན་གྱི་ངུ་ཁ་ལེན་
བཞིན་པ་ཐོས།
ཕྱི་ཉིན་ནངས་དུས། ཧཱ་སན་གྱིས་ང་ལ། ཁོ་དང་ཧྥ་ཧྲ་ནཱ་གཉིས་ཕྱིར་ཁ་པུར་དུ་ལོག་སྟེ་
ཁྱོད་ཀྱི་ཨ་ཕའི་གཞིས་ཀར་ང་དང་ལྷན་དུ་སྡོད་རྒྱུར་བློ་ཐག་བཅད་པ་ཡིན་ཟེར།
ངས་ཁོ་གཉིས་ལ། “ང་གནས་འདིར་ཡོང་བ་གཏན་ནས་འགྲིག་མ་སོང་། ཁྱོད་ཀྱིས་
བཤད་པ་དེ་བདེན། སྙིང་ཉེ་བའི་ཧཱ་སན། འདི་ན་ཁྱོད་ཀྱི་འཚོ་བ་ཡོད་པ་རེད། ང་གནས་
འདིར་ཡོང་ནས་ཁྱོད་ལ་འདི་དག་ཡོད་ཚད་བློས་གཏང་དགོས་ཞེས་ལབ་པ་ཅི་འདྲའི་ཧོལ་
རྒྱུག་ཅིག་རེད་ཨང་། བཟོད་གསོལ་ཞུ་དགོས་པའི་མི་དེ་ང་ཡིན” ཞེས་སྨྲས།
“ངེད་གཉིས་ལ་བློས་གཏང་དགོས་པ་ཅི་ཡང་མེད། ལཱ་ཤེན་ཧན།" མིག་གཉིས་
ཀ་སྐྲངས་ཤིང་དམར་པོར་གྱུར་པའི་ཧཱ་སན་གྱིས། “ངེད་གཉིས་ཁྱོད་དང་ལྷན་དུ་སོང་
ཆོག ངེད་གཉིས་ཀྱིས་ཁྱོད་ལ་ལག་རོགས་བྱས་ནས་སྐུ་ངོའི་གཞིས་ཀར་གཉེར་ཁ་བྱས་
ཆོག” ཟེར།
“ཁྱོད་ཀྱིས་དངོས་གནས་བསམ་བློ་ཡག་པོ་བཏང་ཡོད་དམ།”
ཁོས་མགོ་བོ་ལྡེམ་ཙམ་བྱས། ཡང་གདོང་པ་བྲང་དུ་སྨད་དེ། “སྐུ་ངོས་ང་ལ་རང་གི་བུ་
བཞིན་གཅེས………ང་ཚོར་ཁོ་ལས་ལྷག་པའི་དྲིན་ཅན་མེད………‘མགོན་སྐྱབས་ཨན་ལཱས་
ཐུགས་རྗེས་གཟིགས། ཁོང་གི་གཟིམ་ས་བདེ་བར་སྨོན” ཟེར།
ཁྱོ་ཤུག་གཉིས་ཀས་རང་གི་ཁྱིམ་ནོམ་ཙམ་པོ་རས་ཧྲལ་གྲུ་བཞི་མ་ཞིག་གི་ཁུད་དུ་
བླུགས་ཏེ་ཟུར་སྣེ་བཞི་ནས་ཕན་ཚུན་མདུད་པ་བརྒྱབ་རྗེས་ངའི་རླངས་འཁོར་ནང་བཞག་
བྱུང་། ལམ་ལ་ཆས་ཁར་ཧཱ་སན་སྒོ་ཐེམ་སྟེང་འགྲེང་སྟེ《ཁུ་རན་གསུང་རབ》མཐོན་པོར་
བཏེགས། ཧྥ་ཧྲ་ནཱ་ངེད་གཉིས་ཀྱིས་དེའི་སྟེང་ལ་འོ་བྱས་ཤིང་འགབ་ནས་བརྒྱུད་དེ་སྒོར་
ཐོན། དེའི་འཕྲོར་ངེད་ཚོ་ཁ་པུར་ལ་འགྲོ་བའི་ལམ་དུ་ཆས། རླངས་འཁོར་གནས་དེ་དང་ཁ་
གྱེས་དུས། ཧཱ་སན་གྱིས་སྐེ་ཕྱིར་དཀྱོགས་ཏེ་ཁྱོ་ཤུག་གཉིས་ཀའི་སྡོད་ཁང་དེ་ལ་ཆེས་མཐའ་
མཇུག་གི་ཕྱི་མིག་བལྟས་པ་ངས་དྲན་སོས་ཐུབ།
ཁ་པུར་ལ་འབྱོར་རྗེས། ཧཱ་སན་རྩ་བ་ཉིད་ནས་གཞིས་ཀའི་ནང་སྡོད་རྩིས་མི་འདུག
“འོན་ཀྱང་ཁང་པ་འདི་དག་སྟོང་བ་ཡིན་པ་མི་མཐོང་ངམ། འདིར་སྡོད་མཁན་སུ་ཡང་
ཡོད་པ་མ་རེད།” ངས་དེ་ལྟར་ཨུ་ཚུགས་བྱས།
འོན་ཀྱང་ཁོས་ངའི་མངགས་བཀོད་ལ་ཡེ་མི་ཉན། ཁོས “དེ་ནི་བརྩི་འཇོག་དང་
འབྲེལ་བ་ཡོད” ཟེར་ཞིང་། ཧྥ་ཧྲ་ནཱ་ཁོ་གཉིས་ཀྱི་ཁྱིམ་ནོམ་ཙམ་པོ་གཅུད་པའི་རྡོག་ཁྲེས་
དེ་སྒོ་ར་རྒྱབ་མའི་སྤྱིལ་བུ་དེའི་ནང་འཁྱེར་སོང་། ཁོ་བཙའ་སའི་སྤྱིལ་བུ་དེ། ངས་ཁོ་གཉིས་
ལ་གཞིས་ཀའི་ཀླད་ཁང་དུ་འདུག་རོགས་ཞེས་ཇི་ལྟར་ཞུ་བ་བྱས་རུང་། ཧཱ་སན་གྱི་རྣ་ནང་
ལ་ཏིལ་ཙམ་མི་འགྲོ། “ཨ་མེར་སྐུ་ངོ་ཆུང་བས་ག་རེ་འདོད་སྲིད་དམ།” ཁོས་ང་ལ། “གལ་
སྲིད་དམག་འཁྲུག་མཇུག་བསྒྲིལ་སོང་ན། དུས་ནམ་ཞིག་གི་ཚེ་ཨ་མེར་སྐུ་ངོ་ཆུང་བ་ངེས་
པར་ཕྱིར་ལོག་ཡོང་། དེ་དུས་ངས་བྱ་འཕུར་ཤུལ་དུ་བྱི་བས་ཚང་བཟོས་ཡོད་པ་མཐོང་ན།
ཁོས་ཅི་ཞིག་འདོད་ཡོང” ཟེར། དེའི་འཕྲོར་ཁྱོད་ཀྱི་ཨ་ཕར་མྱ་ངན་ཞུ་བའི་ཕྱིར། ཧཱ་སན་
གྱིས་གདུང་ལྭ་ནག་པོ་ཉི་མ་བཞི་བཅུར་གྱོན་ཏེ་མ་ཕུད།
ངས་ཁོ་གཉིས་ལ་དེ་འདྲའི་ལས་ཚེགས་ལྕི་མོ་འགེལ་འདོད་མེད་རུང་། ཁོ་གཉིས་
ཀས་ཟས་གཡོ་གོས་འཁྲུད་ཀྱི་ལས་ཀ་ཡོད་དོ་ཅོག་འགན་གཙང་འཁུར་བྱས་སོང་།
གྱིས་ཞིབ་ཚགས་ངང་ལྡུམ་རའི་ནང་གི་མེ་ཏོག་གཅེས་སྙོར་བྱེད། ས་ལ་འབོལ་རྒྱག སྐམ་
ཟིན་པའི་སྡོང་བོའི་ལོ་མ་སྙིག་པར་བྱེད། སེ་རྒོད་བཏབ་ནས་སབ་མ་གཞུན་པོར་བཟོ། ཁོས་
ད་དུང་གྱང་དང་རྩིག་པར་དཀར་རྩི་བྱུགས། ལོ་མང་རིང་སྤྱད་མྱོང་མེད་པའི་ཁང་པ་དག་
ལ་ཕྱི་བདར་བྱས། ལོ་མང་རིང་བཀོལ་མྱོང་མེད་པའི་ཁྲུས་ཁང་ལའང་གཙང་སྦྲ་བྱས། ཁོས་
དེ་ལྟར་ཁང་པའི་ནང་བྱི་དོར་བྱེད་པའི་ངང་ཚུལ་ལ་བལྟས་ན་སུ་ཞིག་གི་ལོག་ཕེབས་ལ་
གྲ་སྒྲིག་བྱེད་ཀྱིན་བསྒུགས་ཡོད་པ་དང་འདྲ། ཁྱོད་ཀྱིས་མ་རྨོས་ལོ་ཏོག་བསྟར་ཕྲེང་དེའི་
རྒྱབ་ལོགས་ཀྱི་རྩིག་གྱང་དེ་དྲན་ནམ། སྙིང་ཉེ་བའི་ཨ་མེར། ཧཱ་སན་ཁྱོད་གཉིས་ཀས་དེ་
ལ་ག་རེ་འབོད་ཀྱིན་ཡོད… “མ་རྨོས་ལོ་ཏོག་ནད་པའི་རྩིག་གྱང” ཨེ་ཟེར། ལོ་དེའི་
སྟོན་མགོའི་མཚན་མོ་ཞིག་ལ། འཕུར་མདའ་གཅིག་གིས་རྩིག་གྱང་དེ་རྩ་ནས་གཏོར་
སོང། ཕྱི་ཉིན་ནས་བཟུང་། ཧཱ་སན་གྱིས་རང་གི་ལག་པ་གཉིས་ལ་བརྟེན་ཏེ་གྱོ་མོ་གཅིག་རེ་
གཅིག་རེས་གྱང་དེ་སླར་བརྩིགས་ཏེ་སྔོན་ཆད་དང་ཨ་ན་མ་ནར་བཟོས། སྟབས་ཡག་སྟེ་ཁོ་
ཡོད་པ་མིན་ན། ངས་ངོ་མ་ཅི་ཞིག་བྱ་དགོས་པའང་མི་ཤེས།
ལོ་དེའི་སྟོན་མཇུག་ལ། ཧྥ་ཧྲ་ནཱས་མངལ་ཤི་བརྒྱབ་པའི་བུ་མོ་ཞིག་བཙས་སོང་། ཧཱ་
སན་གྱིས་གསོན་མདོག་རྦད་དེ་ཤོར་བའི་བྱིས་རོ་དེའི་གདོང་པར་འོ་བྱེད་ཀྱིན་སེམས་སྡུག་
བྱས། ངེད་གཉིས་ཀས་དེ་སྒོ་ར་རྒྱབ་མར་དུར་དུ་སྦས། སེ་རྒོད་མེ་ཏོག་ཕོན་པོའི་ལོགས་དེ་
གར། སྦྱར་སྡོང་དཀར་པོའི་ལོ་མས་དུར་ཕུང་ཆུང་ཆུང་དེ་གཡོགས་རྗེས། ངས་བུ་མོ་ལས་
ངན་མ་དེའི་ཕྱིར་ཨན་ལཱར་རྩེ་གཅིག་གསོལ་འདེབས་བྱས་པ་ཡིན། ཧྥ་ཧྲ་ནཱ་ཉིན་ཉིན་ཁང་
ཆག་ཆུང་ངུ་དེའི་ནང་འཛུལ་ཏེ་སྐྱོ་གདུང་ལྷུག་ལྷུག་གི་ཆོ་ངེ་འདེབས་ཡོང་། ཨ་མ་ཞིག་གི་
ཡིད་ཕྱུང་བའི་ཆོ་ངེ་དེ་ཨང་། ཨན་ལཱས་མཁྱེན། ཁྱོད་ཀྱིས་ནམ་ཡང་དེ་འདྲ་ཐོས་མི་ཡོང་
བར་སྨོན་ལམ་འདེབས། སྙིང་ཉེ་བའི་ཨ་མེར།
སྒོ་རའི་ཕྱི་ལོགས་ན་དམག་འཁྲུག་གི་མེ་ལྕེ་མཆེད་ཀྱིན་ཡོད་རུང་། ངེད་གསུམ་གས་
ཁྱེད་ཚང་གི་གཞིས་ཀའི་ནང་རོལ་ནས་ཞི་བདེའི་ཞིང་ཁམས་ཆུང་ཆུང་ཞིག་བསྐྲུན་པ་
ཡིན། ལོ་རབས་བརྒྱད་ཅུའི་སྨད་ཙམ་ནས་བཟུང་། ངའི་མིག་གི་གསལ་ཆ་འགྲིབ་མགོ་
བརྩམས། དེར་བརྟེན་ངས་ཧཱ་སན་ལ་ཁྱོད་ཀྱི་ཨ་མའི་དཔེ་དེབ་དག་བཀླག་ཏུ་བཅུག་པ་
ཡིན། ཧྥ་ཧྲ་ནཱས་ཐབ་ཚང་ནང་དུ་ཟ་མ་གཡོ་དུས། ངེད་གཉིས་སྒོ་ཁྱམས་སམ་མེ་ཐབ་ཀྱི་
འཁྲིས་སུ་བསྡད་དེ། ཧཱ་སན་གྱིས་ང་ལ《མ་སི་ན་ཝེ》ཡང་ན《ལུའུ་པེའི་རྩོམ་བཏུས》ཀློག་
ཡོང་། ཡང་ཉི་མ་རེ་རེའི་ནངས་མོར། ཧཱ་སན་གྱིས་སེ་རྒོད་ཕོན་པོའི་ལོགས་ཀྱི་དུར་ཕུང་
ཆུང་ཆུང་དེའི་སྒང་ལ་མེ་ཏོག་གསར་བ་རྐང་གཅིག་རེ་འཇོག་པར་བྱེད།
ལོ་རབས་དགུ་བཅུ་ཚུགས་ཁ་མར། ཧྥ་ཧྲ་ནཱ་ལ་སླར་ཡང་མངལ་འཁོར། ཏག་ཏག་ལོ་
དེའི་དབྱར་གཞུང་གི་ཉིན་ཞིག ལྭ་རིང་སྔོན་པོ་གྱོན་པའི་བུད་མེད་ཅིག་གིས་མདུན་སྒོ་
བརྡུངས་བྱུང་། མོའི་རྐང་པ་གཉིས་འདར་སིག་སིག་བྱེད། ལུས་ཟུངས་ངན་པར་བལྟས་ན་
བརྟན་པོར་ལངས་ཏེ་སྡོད་རྒྱུ་ཡང་དཀའ་བའི་ཚོད་རེད། སྐད་ཆ་དྲིས་རུང་ལན་མི་སྟེར།
“ཁྱོད་སུ་ཡིན།” ངས་དེ་ལྟར་དྲིས་རུང་མོས་ཚིག་གཅིག་མི་སྨྲ། དེ་ག་ཉིད་དུ་སྐྱིད་
ཁུགས་ལྟེབ་པར་གྱུར་ཏེ་ལམ་ནང་དུ་འགྱེལ། ངས་ཧཱ་སན་བོས་ཏེ་མོ་ཡར་བསྐྱོར་ནས་
གཞིས་ཀའི་མགྲོན་ཚོམས་ནང་ཡོང་། ང་ཚོས་མོ་འབོལ་ཁྲིའི་སྟེང་བསྙལ་ཏེ་རྒྱབ་ཀྱི་ལྭ་
རིང་འཕུད་དུ་བཅུག ལྭ་རིང་འོག་གི་བུད་མེད་དེ་ནི་སོ་མུ་ཏིག་ཙམ་མེད་པའི་བགྲེས་མོ་
ཞིག་རེད། སྐྱ་ཕྱེད་སྔོ་ཕྱེད་ཀྱི་སྐྲ་ལོ་ཟེལ་ཞིང་འཛིང་། ད་རུང་དཔུང་པའི་སྒང་ལ་རྨ་ཁ་
ཞིག་བཟོས་འདུག ཕར་བལྟས་ན་མོས་ཉིན་འགར་ཟས་ཆུ་ཁམ་གང་བསྟེན་མྱོང་མེད་ཚོད་
རེད། དེ་ལས་སྡུག་པ་ནི་མོའི་ངོ་ལ……-ཨན་ལཱས་མཁྱེན། སུ་ཞིག་གིས་གྲི་ཡིས…………སྙིང་
ཉེ་བའི་ཨ་མེར། གྲི་ཡིས་རྨ་ཤུར་གང་མང་བཟོས་འདུག གྲི་རྨ་གཅིག་མཁུར་རུས་ནས་ཡ་
ཐོད་བརྒྱུད་དེ་སྐྲ་འདབས་སུ་སོང་འདུག མིག་གཡོན་པ་ཡང་བསྐྱུར་མི་འདུག ཅི་འདྲའི་
སྐྱི་གཡའ་བ་ལ། ངས་རས་རློན་ཞིག་གིས་མོའི་དཔྲལ་བར་རྡེབ་བཅག་བྱས། མོས་མིག་ཕྱེ་
བྱུང་། “ཧཱ་སན་ག་པར་འདུག” མོས་སྐད་འཇམ་པོས་དེ་ལྟར་དྲིས་བྱུང་།
“ང་འདི་ན་ཡོད།” ཧཱ་སན་གྱིས་མོའི་ལག་པ་ཡར་བཏེགས་ཏེ་དམ་དུ་བཅིངས།
མོས་སྐྱོན་ཞུགས་མེད་པའི་མིག་ཡ་དེས་ཧཱ་སན་གྱི་གདོང་ལ་ནན་ནན་ལྕག་ལྕག་ལྟ་
བཞིན། “དེ་འདྲའི་ཡུན་རིང་ཞིག་ལ་ཡོང་དོན། དེ་འདྲའི་ཐག་རིང་ཞིག་ནས་ཡོང་དོན།
ཁྱོད་ངའི་རྨི་ལམ་ནང་གི་དེ་འདྲའི་བུ་ཡག་ཅིག་ཡིན་མིན་ལ་ཐེངས་ཤིག་བལྟ་འདོད་ཡིན།
ཁྱོད་ཏག་ཏག་དེ་ལྟར་འདུག ཐ་ན་དེ་ལས་ལྷག་སྟེ་གདའ” ཞེས་མོས་ཧཱ་སན་གྱི་ལག་པ་
ནས་བཟུང་སྟེ་རང་གི་རྨ་ཤུལ་གྱིས་བཀང་བའི་གདོང་ལ་སྦྱར་ནས། “ཚུར་ལྟོས་ལ་གཅིག་
དགོད་དང་། ངས་ཁྱོད་ལ་ཞུ་བ་ཞིག་བྱེད” ཟེར།
ཧཱ་སན་བགད་བྱུང་། བགྲེས་མོར་མིག་ཆུ་ཤ་ར་ར་བྱུང་། “ཁྱོད་ཀྱི་འཛུམ་མདངས་ནི་
ངའི་ས་ནས་ཡོང་བ་རེད། དེ་སུ་ཞིག་གིས་ཁྱོད་ལ་བཤད་མྱོང་ཨེ་ཡོད། འོན་ཀྱང་ངས་ཐ་
ན་ཁྱོད་པང་དུ་ལེན་མྱོང་མེད། ཨན་ལཱའི་མདུན་སར་མཐོལ་ལོ་བཤགས། ངས་ཐ་ན་ཁྱོད་
ཐེངས་གཅིག་ཙམ་ལའང་པང་དུ་ལེན་མྱོང་མེད། "
ཧྲ་ན་བྷསལོར་ཧཱ་སན་བཙས་རྗེས་གླུ་བྲོ་མཁན་འཁྱམ་པོ་འགའ་དང་འགྲོགས་
ནས་བྲོས་སོང་བ་རེད། དེ་ནས་བཟུང་སུས་ཀྱང་མོ་མཐོང་མྱོང་མེད། ངས་མོ་གཏན་ནས་
མཐོང་མྱོང་མེད། ཨ་མེར། འོན་ཀྱང་མོ་ལོ་ན་གཞོན་དུས་མཛེས་མ་ཞིག་ཡིན། མོ་འཛུམ་
འོང་དུས། འགྲམ་པའི་ཟུར་ནས་ཡི་གར་འོང་བའི་ཤོབ་ཁུང་གཉིས་མངོན་ཡོང་། གོམ་
འགྲོས་ལྡེམ་ལྡེམ་ལམ་དུ་འགྲོ་དུས་སྐྱེས་པ་ཚོ་འདོད་པས་སྨྱོ་རུ་འཇུག གང་ལྟར་མོ་ལམ་དུ་
འགྲོ་བ་མཐོང་ཕྱིན། སྐྱེས་ཕོ་མོ་སུ་ཞིག་ཡིན་རུང་། རང་དབང་མེད་པར་མོ་ལ་ཡང་བསྐྱར་
ལན་ཅིག་ལྟ་དགོས་ཡོད། འོན་ཀྱང་ད་ལྟ…………
ཧཱ་སན་གྱིས་མོའི་ལག་པ་མར་བཞག་ནས་སྒོ་ཕྱིར་བརྒྱུགས་སོང་། ངས་རྗེས་འདེད་
བཏང་རུང་ཁོ་མགྱོགས་དྲགས་པས་ཟིན་ཐབས་མ་བྱུང་། ངས་ཁོ་སྔོན་ཆད་ཁྱོད་གཉིས་རྩེད་
མོ་རྩེ་རུ་འགྲོ་སའི་དེའུ་ཆུང་དེའི་མགོར་བརྒྱུགས་སོང་བ་མཐོང་། ཁོས་ཐང་ལ་རྡོག་ཐོས་
གཞུས་ཏེ་ས་རྡུལ་སྐྱ་ཕྱུར་ཕྱུར་གཙུབ། ངས་བསམ་བློ་ཞིག་བཏང་རྗེས་ཁོའི་འདོད་དུ་བསྐྱུར་
ནས་ཕྱིར་ལོག་པ་ཡིན། ང་ཉིན་ཧྲིལ་པོར་ཧྲ་ན་བྷའི་འཁྲིས་ནས་ཧོན་ཐོར་རེར། སྒེའུ་ཁུང་
ནང་གི་ནམ་མཁའི་ཁ་དོག་སྔོ་དྭངས་ནས་གློ་དམར་དུ་འགྱུར་བར་ཅེར་ཏེ་བསྡད་པ་ཡིན།
སྨག་གི་ཡོལ་བས་ས་གཞི་གཡོགས་ཤིང་ཟླ་བ་སྤྲིན་གྱི་གསེབ་ན་རྒྱུ། ཧཱ་སན་ད་རུང་ཕྱིར་
མ་ཡོང་། ཧྲ་ན་བྷས་ངུ་ཅོ་རྒྱག་གིན་རང་ཉིད་ཕྱིར་ཡོང་བ་འཕྱུགས་འདུག ཐ་ན་སྔོན་ཆད་
ཁྱིམ་བསྐྱུར་ཏེ་བྲོས་ཐོན་པ་ལས་ཀྱང་ཉེས་ཚབས་ཆེ་ཟེར། འོན་ཀྱང་ངས་མོར་སེམས་གསོ་
བྱས། ཧཱ་སན་ཕྱིར་ཡོང་ངེས་རེད། དེར་ང་ལ་གདེང་ཚོད་ཡོད།
ཕྱི་ཉིན་ཞོགས་པར་ཧཱ་སན་ཕྱིར་ནང་དུ་ལོག་བྱུང་། ཕར་བལྟས་ན་ངལ་དུབ་ཅིང་
ཉམ་ཐག་པར་གྱུར་འདུག ཧ་ལམ་ནམ་གང་པོར་མ་གཉིད་པ་འདྲ། ཁོས་ཧྲ་ན་བྷའི་ལག་
པ་གཉིས་ཀ་ཁྱོར་བའི་ནང་བཏེགས་ཏེ་མོར “ངུ་རྒྱུ་ཡོང་ན་འཛེམ་དོགས་མ་གནང་།
ཡིད་ཚིམ་པ་ཞིག་ངུས་དང” ཟེར། ལར་མོ་དགའ་དྲགས་ན་མ་གཏོགས་ངུ་དགོས་ཅི་
ཡོད། ཧཱ་སན་གྱིས་མོར “ད་ཆ་ཁྱོད་ནང་མི་དང་ལྷན་ཅིག་ཡོད་པ་འདི་རེད། ཐུགས་བདེ་
མོ་བྱོས” ཟེར། ཁོས་ཧྲ་ན་བྷའི་གདོང་གི་རྨ་ཤུར་དག་ལ་ཕུར་ཕུར་བྱེད། ལག་པ་མོའི་སྐྲ་
གསེབ་ཏུ་བསྲིངས་སོང་སྟེ་བྱིལ་བྱིལ་གཏོང༌།
ཧཱ་སན་དང་ཧྥ་ཧྲ་ནཱ་གཉིས་ཀའི་ཞབས་ཕྱིའི་འོག མོའི་བདེ་ཐང་སླར་འཚོབ་པར་
གྱུར། ཁོ་གཉིས་ཀས་བྱིས་པ་བཞིན་མོའི་ཁ་ནང་དུ་ཟ་མ་འཇོག མོའི་ལྭ་བ་གཙང་མར་
འཁྲུད། ངས་མོ་ཉིས་ཐོག་གི་འགྲུལ་ཁང་ཞིག་ལ་སྡོད་དུ་བཅུག་པ་ཡིན། ངས་ལན་རེར་
སྒེའུ་ཁུང་ནང་ནས་ཕར་ལྟ་དུས་བུ་སྨད་དེ་གཉིས་ཀ་མཐོང་ཐུབ། གཉིས་ཀས་ར་སྐོར་ནང་
ནས་པུས་བཙུགས་སྒོས་ཀྲུ་མ་ཀྲུ་རྐོ་བའམ། ཡང་ན་སེ་རྒོད་ཀྱི་སབ་མ་གྲ་དག་མོར་འབྲེག་
སྙོམ་བྱེད་ཀྱིན་ཕན་ཚུན་ཁ་བརྡ་བྱེད། ངས་བསམས་ན། མ་བུ་གཉིས་ཀས་ཤོར་སོང་བའི་
ལོ་ཟླ་དེ་དག་ལ་ཁ་གསབ་གང་ནུས་བྱེད་ཀྱིན་ཡོད་ཚོད། ངས་ཤེས་གསལ་ལྟར་ན། ཧཱ་སན་
གྱིས་མོ་གང་ཞིག་ལ་བུད་སོང་བའམ། ཅིའི་ཕྱིར་བུད་སོང་བ་སོགས་དྲིས་མྱོང་མེད་ཟེར།
མོས་ཀྱང་དེ་དག་གླེང་རབས་མི་འདུག ངས་བསམས་ན་དོན་བྱ་ལ་ཤས་ཤིག་ཁ་རུ་འཕུད་
དགོས་པའི་ངེས་པའང་མ་མཆིས། དེ་ལྟར་བརྗེད་དུ་བཅུག་ན་ཏག་ཏག་རེད།
1990ལོའི་དགུན་ཁར། ཧྲ་ན་བྷའི་བཙའ་རོགས་འོག་ཧཱ་སན་གྱི་བུ་བདེ་བླག་ངང་
སྐྱེས། དེ་དུས་ད་དུང་ཁ་བ་བབས་མེད། འོན་ཀྱང་དགུན་ཟླའི་གྲང་རླུང་སྒོ་རའི་ནང་དུ་
འུར་གྱིས་ལྡང་འོང་། སྡོང་ཕྲུག་ར་བའི་ནང་གི་ཤིང་ཕྲན་དག་གིས་སྐེད་པ་དགྱེ་དགྱེ་སྒུར་
སྒུར་བྱེད། ལོ་མ་སྐམ་པོ་ས་ལ་ཁྲུལ་ཁྲུལ་ཟགས། ངས་ད་ལྟའང་དྲན་སོས་ཐུབ་པ་ནི། དེ་དུས།
ཧྲ་ན་བྷས་རང་གི་ཚ་བོ་ཆུང་ཆུང་བལ་ཕྱར་ཞིག་གི་ཁུད་དུ་གཅུད་དེ་ཁང་མིག་ལས་འུབས་
བཏབ་སྟེ་ཕྱི་ལོགས་སུ་འཁྱེར་ཡོང་། སྐྱ་མདོག་ཏུ་རུབ་པའི་ནམ་མཁའི་གཤམ་ལ་འགྲེང་
བསྡད་དེ། ཧྲ་ན་བྷའི་ནང་སེམས་པའི་དགའ་བ་གདོང་ལ་ལུད། མཆི་མའི་དོག་པ་མཁུར་
མགོ་བརྒྱུད་ནས་ཤམ་ཤམ་བཞུར། དེ་ལྟར་གྲང་རླུང་རྒོད་པོའི་ཁྲོད་ན་མོའི་སྐྲ་ལོ་ཟེལ་ཟེལ་
ལང་ལོང་གཡོ། མོས་བྱིས་པ་དེ་བྲང་ལ་དམ་དུ་སྦྱར་བའི་བཟོ་ལྟར་བལྟས་ན་གཏན་ནས་
གཏན་དུ་ལག་པ་གློད་འདོད་མེད་པ་དང་ཡང་མཚུངས། དོན་དུའང་ལན་དེར་མོས་རང་གི་
བརྩེ་བའི་ལག་པ་གློད་མི་སྲིད། དེ་ལྟར་ང་ཚོ་ལྷན་དུ་ཡོད་དུས་མོས་བྱིས་པ་དེ་ཧཱ་སན་གྱི་
ལག་ལ་འཇོག ཧཱ་སན་གྱིས་ང་ལ་སྤྲོད། ངས་དེའི་རྣ་འགྲམ་དུ་འཇམ་པོའི་ངག་གིས《ཁུ་
རན་གསུང་རབ》གླུ་རུ་བླངས་པ་ཡིན།
ཁོ་ཚོས་བྱིས་པ་དེའི་མིང་ལ་སའོ་ལ་བྷོ་ཞེས་བོས། དེ་ནི《ཧྲ་ན་མ》ཡི་ནང་གི་ཧཱ་སན་
ཆེས་དགའ་སའི་དཔའ་བོ་དེའི་མིང་རེད། དེ་ཁྱོད་ཀྱིས་ཤེས་གསལ་རེད། སྙིང་ཉེ་བའི་ཨ་
མེར། དེ་ན་སྙིང་རྗེ་བའི་བྱིས་པ་ཡག་ཉམས་ཅན་ཞིག་ཡོད། སིལ་ཏོག་ལྟར་ཞིམ་ཞིང་མངར་
བའི་བཟོ་ལྟ་དེ་ལ་སོ་ཞིག་བརྒྱབ་ན་འདོད། ཡང་གཤིས་ཀ་ནི་ཁོའི་ཨ་ཕ་དང་གཉིས་སུ་
མ་མཆིས། སྙིང་ཉེ་བའི་ཨ་མེར། ཁྱོད་ཀྱིས་ཧྲ་ན་བྷས་བྱིས་པ་དེ་ཇི་ལྟར་སྙོར་ཚུལ་ཐེངས་
ཤིག་མཐོང་ཐུབ་ཡོད་ན་ཅི་མ་རུང་། ཁོ་ནི་མོའི་འཚོ་བའི་དོན་སྙིང་ཁོ་ན་ཉིད་དུ་གྱུར་
སོང་། མོས་ཁོར་ལྭ་བ་འཚེམ་བཟོ་བྱེད། ཤིང་ལེབ་དང་རས་ཧྲལ། སོག་མའི་གཞུང་རྟ་
སོགས་བསྒྲིགས་ཏེ་ཁོ་ལ་རྩེད་སྤྱད་སྣ་ཚོགས་བཟོ། གལ་སྲིད་ཁོའི་ལུས་ལ་ཚ་བ་རྒྱས་པ་
ཡིན་ན་མོ་མཚན་གང་པོར་མི་གཉིད། ཉིན་གསུམ་ལ་སྨྱུང་གནས་སྲུང་བར་བྱེད། ད་རུང་
རྔོད་ཟངས་ནང་ཁ་ཆེའི་ལོ་ཐོ་ཞིག་བསྲེགས་ཏེ་དེས་གདོན་འདྲེའི་མིག་ཟུང་དགབ་ཐུབ་
ཟེར། སའོ་ལ་བྷོས་ལོ་གཉིས་ཀྱི་སྟེང་ནས་བཟུང་གཅེས་མིང་གིས “ཧྲ་ཧྲ” ཞེས་འབོད། དེ་
ལྟར་མེས་དབོན་གཉིས་པོ་ལུས་དང་གྲིབ་མ་ཇི་བཞིན་ཁ་མི་འབྲལ་བ་ཞིག་ཡིན།
སའོ་ལ་བྷོ་ལོ་བཞི་ལ་འབུད་པའི་བར་མོ་གསོན་ཐུབ་སོང་། འོན་ཀྱང་ཉིན་ཞིག་གི་
ཞོགས་པར་ལྟ་དུས། མོ་གཞི་ནས་སད་མཐའ་མེད་པའི་གཉིད་རིང་དེར་ཁུག་འདུག གདོང་
ལ་བདེ་དང་ཞི་བའི་རྣམ་འགྱུར་བབས་འདུག ཕར་བལྟས་ན་ཞེན་ཆགས་སེམས་ཐོགས་
གང་ཡང་མི་མངོན། ངས་མོ་རི་ལ་དུར་སྦས་བྱས། སེ་འབྲུའི་སྡོང་བོ་བཏབ་ཡོད་པའི་དུར་
ས་དེ་རུ། ཅི་ནུས་སྒོས་གསོལ་བ་སྨོན་ལམ་ཡང་བཏབ་པ་ཡིན། མོ་ཚེ་ལས་འདས་པ་དེར་ཧཱ་
སན་ཤིན་ཏུ་གདུང་བར་གྱུར། སླར་ཐོབ་རྗེས་ཡང་བསྐྱར་ལག་ནས་ཤོར་སོང་བ་དེ་ནི།
གཏན་དུ་ཕྱིར་མ་ཐོབ་པ་ལས་ཀྱང་མི་སེམས་སྐྱོ་བར་བྱེད་པ་ཞིག་མ་རེད་དམ། འོན་ཀྱང་
སའོ་ལ་བྷོ་ནི་དེ་བས་ཀྱང་ཁམས་མ་དྭངས་པར་ཡོད། ཁོས་ཁང་པའི་ནང་ཧྲིལ་པོར “ཧྲ་
ཧྲ།” “ཧྲ་ཧྲ” ཞེས་ཡར་བཙལ་མར་འཚོལ་བྱེད། འོན་ཀྱང་ཁྱོད་ཀྱིས་ཤེས་གསལ་རེད།
བྱིས་པ་ཚོ་ཏག་ཏག་དེ་འདྲ་རང་རེད། ཁོ་ཚོས་རིང་པོ་ལོན་མི་དགོས་པར་ཅི་ཡང་བརྗེད་
འགྲོ་བ་རེད།
དེ་དུས་ཧ་ལམ1995ལོ་རེད་ལྟས་ངན་ཨུ་རུ་སུ་ཕྱིར་སྐྲོད་བྱས་ཏེ་ཡུན་རིང་
ཞིག་འགོར་ཡོད། ཁ་པུར་གྲོང་ཁྱེར་སྔ་ཕྱིར་མ་སེ་ཏདང་ར་པ་ཉི། དེ་བཞིན་བསྟན་སྲུང་
རུ་ཤོག་བཅས་ཀྱི་ལག་ཏུ་ཚུད་མྱོང་། སྐབས་དེར་ཤོག་ཁ་འདྲ་མིན་བར་འཁྲུག་རྩོད་ཤིན་
ཏུ་རྒོད། མི་སུ་ལ་མཚོན་ནའང་ཉིན་མོ་དེར་རང་གི་སྲོག་མགོ་ཐོན་མིན་ལ་གདེང་ཚོད་
ཅི་ཡང་མེད། མཐར་ང་ཚོའི་རྣ་ཅོག་ཀྱང་སྒྱོགས་མདེལ་སར་ལྷུང་བའམ་མེ་མདའ་སྦག་
སྦག་གི་སྒྲ་ལ་གོམས་པར་གྱུར། མི་རྣམས་ཁང་པའི་བརྡིབས་འོག་ནས་ཡར་གོག་མ་ནུར་
གྱིས་ཡོང་བའི་རྣམ་པར་ཡང་ལོབས་པར་གྱུར། སྐབས་དེའི་ཁ་པུར་ནི་ཅི་འདྲ་ཞིག་ཡིན་པ་
ཁྱོད་ཀྱི་ཡིད་ལ་འཆར་ཐུབ་ཚོད་མི་གདའ། སྙིང་ཉེ་བའི་ཨ་མེར། གོ་ལ་འདིའི་སྒང་འདིར་
དམྱལ་ཁམས་དང་མཚུངས་པའི་ས་ཆ་ཞིག་བཙལ་དགོས་ན། ཁྱོད་ཀྱིས་སྐབས་དེའི་ཁ་
པུར་ལས་ལྷག་པ་ཞིག་རྙེད་ཐུབ་ས་མ་རེད། ཡང་པ་ཙི•ཨ་ཁེ་བྷ“ཧན་གྲོང་ཁུལ་ལ་དེ་འདྲའི་
ཚབས་ཆེ་བའི་རྡུང་རྡེག་མ་ཐེབས། དེར་བརྟེན། ང་ཚོའི་སྡོད་གནས་ས་ཆ་གཞན་དང་
བསྡུར་ན་ལྟོས་ས་ལྟོས་འཇོག་གིས་ཅུང་ཙམ་བདེ་འཇམ་དུ་ཡོད།
སྒྱོགས་ཆེན་གྱི་མེ་ལྕེ་རེ་ཞིག་མཚམས་བཞག་ཅིང་། མེ་མདའི་སྐད་སྒྲ་ཅུང་ཞིག་
ཚགས་ལྷོད་པའི་ཉིན་མོར་ཁེལ་ན། ཧཱ་སན་གྱིས་སའོ་ལ་བྷོ་ཁྲིད་དེ་རི་དྭགས་ར་བར་སྤྱན་
གཟིགས་སེང་གེ་རྨ་དབྱང་ལ་ལྟ་རུ་འགྲོ་བའམ། ཡང་ན་གློག་བརྙན་ཁང་དུ་གློག་བརྙན་ལ་
ལྟ་རུ་འགྲོ། ཧཱ་སན་གྱིས་ད་དུང་སའོ་ལ་བྷོ་ལ་ལྡེམ་གཞུ་བསླབས་པ་རེད། མ་ཟད། ལོ་བརྒྱད་
ལ་སླེབ་དུས། ལྡེམ་གཞུ་ནི་སའོ་ལ་བྷོའི་ལག་ནས་མཚོན་ཆ་ངར་མ་ཞིག་ཏུ་གྱུར་ཡོད། ཁོས་
ཉིས་ཐོག་གི་ཉི་ཁྱམས་ནས་ལྡེམ་གཞུ་ལས་རྡེའུ་གསིར་ན། མར་གཤམ་སྒོ་རའི་ནང་གི་ཆུ་
ཟོའི་སྟེང་བཤམས་པའི་ཐང་ཤིང་གི་སེ་འབྲུ་ལ་ཡོ་འཛུར་མེད་པར་འཁེལ་ཐུབ། ནང་སྒོས་
རང་ཉིད་ལྟ་བུའི་ཡིག་རྨོངས་པ་ཞིག་ཏུ་མི་འགྱུར་སླད། ཧཱ་སན་གྱིས་ཁོར་ཡི་གེའི་འབྲི་
ཀློག་ཀྱང་བསླབས། ང་དང་བྱིས་པ་དེ་གཉིས་ཀྱང་སྡོད་ཀྱིན་ཕན་ཚུན་འདྲིས་ལོབས་སུ་
གྱུར——ཁོས་འཆལ་མ་རྡེག་གི་ངང་གོམ་ཁ་སློབ་ཚུལ་ངས་མིག་གིས་འཚོས་ཏེ་ཡོང་བ་
ཡིན། ཁོས “ཨ་ཨུ” ཟེར་གྱིན་བྱིས་སྐད་དབ་དིབ་ལབ་ཚུལ་ངས་རྣ་བས་ཉན་ཏེ་ཡོང་བ་
ཡིན། ངས་ད་རུང་གློག་བརྙན་ཁང་སྤྱི་གླིང་གི་ཕྱོགས་དེ་ནས་སའོ་ལྭ་བྷོ་ལ་བྱིས་པའི་ཀློག་
དེབ་ཉོས་ཡོང་བ་ཡིན། ད་ལྟ་གནས་དེ་དག་ཀྱང་ཆག་ཉིལ་དུ་བཏང་ཚར། ནམ་རྒྱུན་སའོ་
ལ་བྷོས་དེབ་དེ་དག་རིང་པོ་ལོན་དགོས་མེད་པར་བཀླགས་ཚར་འགྲོ། ཁོས་ང་ལ་ཁྱོད་དྲན་
དུ་འཇུག ཁྱོད་ཆུང་དུས་ཅི་འདྲའི་དཔེ་ཆར་ལྟ་རྒྱུར་དགའ་མཁན་ཞིག་ཡིན་ཨང་། སྙིང་
ཉེ་བའི་ཨ་མེར། ལན་རེར། ངས་མཚན་མོར་ཁོར་གཏམ་རྒྱུད་བཀླགས་ཏེ་ཉན་དུ་བཅུག་པ་
ཡིན། ཁོ་དང་ལྷན་དུ་ཁེད་བཤད་པ་ཡིན། ཁོར་ཤོག་ཤོ་རྩེ་སྲོལ་བསླབས་པ་ཡིན། ངས་ད་ལྟ་
ཁོ་ཅི་བས་དྲན་པ་ལ་ཨང་། སྙིང་ཉེ་བའི་ཨ་མེར།
དགུན་ཁར། ཧཱ་སན་གྱིས་ཁོ་འཁྲིད་དེ་ཤོག་བྱ་བདའ་རུ་འགྲོ། གནས་དེར་དེང་སང་
སྔོན་ཆད་དང་འདྲ་བའི་ཤོག་བྱ་མང་པོ་ཡོད་པ་མ་རེད། དེ་ནི་བདེ་འཇགས་མེད་པའི་
རྐྱེན་རེད། སུ་ཡང་ཕྱི་ལོགས་སུ་ཡུན་རིང་སྡོད་རྒྱུར་སྐྲག——འོན་ཀྱང་ཤོག་བྱ་ཁ་ཁེར་ད་
དུང་མཐོང་ཐུབ། ཧཱ་སན་གྱིས་སའོ་ལ་བྷོ་གཉའ་བར་འཁུར་ཏེ་སྲང་ལམ་ལ་རྒྱུག ཤོག་བྱ་
བདའ་རུ་རྒྱུག ཤོག་བྱ་ཐོགས་ཡོད་པའི་སྡོང་བོའི་མགོར་འཛེགས་ཏེ་འགྲོ། ཁྱོད་ཀྱི་ཡིད་ན་
ཡོད་དམ། སྙིང་ཉེ་བའི་ཨ་མེར། ཧཱ་སན་གྱིས་ཤོག་བྱ་བདའ་ན་འཇོན་ཐང་ཅི་བས་ཆེ། ཁོ་དེ་
དུས་ཀྱང་སྔོན་ཆད་བཞིན་ཤོག་བྱ་འདེད་མཁན་དཔེ་མེད་ཅིག་ཡིན། དགུན་ཁ་རྫོགས་པའི་
དུས་སུ། ཧཱ་སན་དང་སའོ་ལྭ་བྷོ་གཉིས་ཀྱིས་དགུན་ཟླ་ཧྲིལ་པོར་བདས་ཏེ་བསྒྲུགས་ཡོང་
བའི་ཤོག་བྱས་ཁྱམས་ལྡེབས་ཁེབས་ཡོད།
ངས་ཁྱོད་ལ་བཤད་ཟིན་པ་དེ་རེད། 1996ལོར། ཐ་ལི་པན་གྱིས་སྲིད་དབང་བཟུང་
རྗེས། ལོ་སྣེར་ཟླ་མཐུད་ཀྱི་དམག་འཁྲུག་མཇུག་སྒྲིལ་སོང་བས་ང་ཚོ་ཚང་མས་ཀི་བསྭོ་ལྷ་
རྒྱལ་འཐེན་པ་ཡིན། ངས་དྲན་སོས་ཐུབ་པ་ནི། དགོང་མོར་དེར་ང་ཕྱིར་ནང་དུ་ལོག་དུས།
ཧཱ་སན་གྱིས་ཐབ་ཚང་ནང་ན་སྒྲ་སྡུད་འཁོར་ལོར་ཉན་གྱིན་འདུག རྣམ་འགྱུར་གཟབ་
ནན་དུ་འདུག་པས་ངས་ཅི་བྱུང་སོང་ཞེས་དྲིས། མགོ་བོ་འཕྲེད་དུ་གཡུག་ཙམ་བྱས་ནས་
ཁོས། “སྐུ་ངོ་ལཱ་ཤེན་ཧན། ད་ལྟ་ལྷ་མཆོག་ཨན་ལཱས་ཧ་ཙ་ར་སྐྱོབ་པར་ཤོག” ཟེར།
“དམག་འཁྲུག་མཇུག་རྫོགས་སོང་བ་རེད། ཧཱ་སན།” ངས་ཁོར། “རིང་པོ་ལོན་མི་
དགོས་པར་ཞི་བདེ་ཡོང་ངེས་རེད། ཨན་ལཱའི་དགོངས་པས་མཁྱེན། ད་རུང་བདེ་སྐྱིད་དང་
བག་ཕེབས་ཡོང་ངེས་རེད། ད་ནས་འབར་མདེལ་ཡོད་པ་མ་རེད། སྲོག་གཅོད་ཡོད་པ་མ་
རེད། དུར་སྦས་ཡོད་པ་མ་རེད” ཅེས་ཡིད་འཁུལ་བཞིན་ལབ་རུང་། ཁོས་སྒྲ་སྡུད་འཁོར་
ལོའི་གློག་སྒོ་གཏན་རྗེས་ཚུར་འཁོར་ཏེ་ང་ལ། ཁོ་མ་ཉལ་སྔོན་བསྒྲུབ་དགོས་པའི་དོན་བྱ་ག་
རེ་ཡོད་ཟེར།
གཟའ་འཁོར་འགའི་རྗེས་སུ། ཐ་ལི་པན་གྱིས་ཤོག་བྱ་སྤུར་རྒྱུ་བཀག་སོང་། ལོ་
གཉིས་འགོར་བའི1998ལོར། ཁོ་ཚོས་མ་ཙ་ཧྲ་ལེ་ཕི་ནས་ཧ་ཙ་ར་ཁ་བཏགས་པའི་མགོ་
བརྩམས་སོང་།

ལེའུ་བཅུ་བདུན་པ།

ལཱ་ཤེན་ཧན་གྱིས་རྐང་པ་གཉིས་ཀ་ག་ལེར་བརྐྱངས་ཏེ། སྐྱ་ཐེར་ཐེར་གྱི་གྱང་ལྡེབས་
སུ་གསེག་ཁེན་སྒོས་བསྡད། གོ་རིམ་དེའི་ཁྲོད་ཁོས་དེ་འདྲའི་སེམས་ཆུང་བྱེད་ལུགས་ལ་
བལྟས་ན། ལུས་པོ་ཅུང་ཙམ་འགུལ་བས་ཀྱང་ཁོ་ལ་ཟུག་གཟེར་དྲག་པོ་འཁོར་དུ་འཇུག་པ་
དང་འདྲ། དུས་དེར་ཕྱི་ལོགས་ནས་བོང་བུ་ཞིག་གིས་སྐད་རིང་བརྒྱབ། སུ་ཞིག་གིས་ཝུར་
ཏོ་སྐད་ཀྱིས་དབ་དིབ་ཅིག་ལབ། ཉི་མ་རི་རྒྱབ་ཏུ་འདྲིལ་མགོ་བརྩམས། སྟོད་འགྱེལ་སྨད་
ལངས་སུ་སོང་བའི་ཁང་ཆག་དེ་དག་གི་གས་སྲུབས་ནས། ནུབ་ཁའི་དམར་མདངས་ལྷག་
རོ་ཁྲག་ཁུ་བཞིན་བརྡོལ་བྱུང་།
དགུན་ཁ་དེ་དང་། དེའི་འཕྲོར་མཐུད་པའི་དབྱར་ཁ་དེར་བཟོས་པའི་ནག་ཉེས་དག་
གིས་ཡང་བསྐྱར་ང་དམ་དུ་བཏགས་བྱུང་། རུས་མིང་དེ་དག་ངའི་ཀླད་པའི་ནང་བྲག་ཅར་
འཁོར། ཧཱ་སན། སའོ་ལ་བྷོ། ཨ་ལི། ཧྥ་ཧྲ་ནཱ། ད་དུང་ཧྲ་ན་བྷ། དེ་དག་ལས་ལཱ་ཤེན་ཧན་གྱིས་
ཐེངས་དེར་ཨ་ལི་ཡི་མིང་གླེང་འོང་བ་ནི། དཔེར་ན་ལོ་ཟླ་རིང་མོའི་ས་རྡུལ་གྱིས་མནན་ཏེ་
ཡོད་པའི་གཞས་གཏོང་འཕྲུལ་ཆས་རྙིང་གོག་ཅིག་སླར་ཡང་གྲག་ཏུ་བཅུག་པ་དང་འདྲ།
མ་ཟད་དེའི་འཛེར་སྐད་ཁྲོད་ངས་འདི་ལྟར་ཐོས་བྱུང་། ཁྱོད་ཀྱིས་དེ་རིང་སུ་ཞིག་ཟོས་པ་
ཡིན། པ་པ་ལི། ཁྱོད་ཀྱིས་སུ་ཞིག་ཟོས་པ་ཡིན། ཞར་འཁྱོག་པ་པ་ལི་ཁྱོད། སྐབས་དེར་ངས་
ཅི་ནུས་སྒོས་ཨ་ལིའི་འཁྱག་རོག་གེར་ཡོད་པའི་གདོང་པ་དེ་ཡིད་ལ་འཆར་དུ་བཅུག་པ་
ཡིན། ངས་དངོས་གནས་ཞི་འཇམ་གྱི་མིག་ཟུང་དེ་གཉིས་མཐོང་ན་འདོད། འོན་ཀྱང་དུས་
ཚོད་ནི་བརྣབ་སེམས་ཅན་གྱི་གཅན་གཟན་ཞིག་རེད། དེས་ལན་རེར་རང་ཉིད་གཅིག་པུས་
མི་ཡུལ་གྱི་བྱ་དངོས་གང་རུང་གི་བྱུང་རིམ་ཞིབ་ཕྲ་དག་ཡོངས་སུ་ཁྱུར་མིད་བཏང་འགྲོ།
ངས་ལཱ་ཤེན་ཧན་ལ། “ཧཱ་སན་ད་ལྟ་ཡང་ཁང་པ་དེར་སྡོད་དམ” ཞེས་དྲིས།
ལཱ་ཤེན་ཧན་གྱིས་ག་ལེར་ཇ་ཕོར་རང་གི་སྐམ་ཞིང་གྱོང་བའི་མཆུ་འདབ་ཏུ་ཁྱེར་ནས་
ཧུབ་གང་བཙགས་འཐུང་བྱས་རྗེས། སྟོད་གོས་ཀྱི་གློ་ཁུག་ལས་འཕྲིན་ཡིག་ཅིག་བླངས་ཏེ་
ང་ལ་སྤྲོད་ཞོར། “ ཁྱོད་ལ་བསྐུར་བ་རེད" ཟེར།
ངས་སྦྱར་ཡོད་པའི་ཡིག་སྐོགས་དེའི་ཁ་གཤགས། ནང་དུ་པའོ་ལི་ལེ་པར་ཆས་ཀྱིས་
བླངས་པའི་འདྲ་པར་ཞིག་དང་བལྟབས་ཡོད་པའི་འཕྲིན་ཡིག་ཅིག་འདུག ངས་མིག་ཟུང་
ཅེར་ཏེ་འདྲ་པར་དེ་ལ་ཧ་ལམ་དུས་ཡུན་སྐར་མ་གཅིག་གི་རིང་བལྟས།
མགོ་དཀྲིས་དཀར་པོ་བརྒྱབ་པའི་སྐྱེས་པ་གཟུགས་རིང་ཞིག་གིས་ཤུར་མ་ལྗང་གུའི་
ལྭ་རིང་གྱོན་ཏེ་བུ་ཆུང་ཞིག་དང་མཉམ་དུ་ངེད་ཚང་གི་སྒོ་ཆེན་ཁར་ལངས་འདུག ཉི་འོད་
གཡོན་ངོས་ནས་འཕྲོས་པས་ཁོའི་གདོང་པ་ཟླུམ་པོར་གྲིབ་མ་ཕྱེད་ཅིག་བགོས་འདུག ཁོས་
མིག་ཟུང་ཟིམ་མེར་པར་ཆས་ཀྱི་མཆུ་ཏོའི་ནང་བལྟས་འདུག ལྷུང་ཟིན་པའི་མདུན་སོ་
གཉིས་ཀྱི་ཤུལ་ནག་ཧར་རེར་མངོན། རབ་རིབ་ཆགས་ཟིན་པའི་པའོ་ལེ་ལིའི་འདྲ་པར་
འདིའི་ངོས་ནས་ཀྱང་། མགོ་དཀྲིས་བརྒྱབ་ཡོད་པའི་སྐྱེས་པ་དེ་ནི། རང་སེམས་རྩིས་ཀྱིས་
ཟིན་ཞིང་བློ་སེམས་བག་ལ་ཕབ་ཡོད་མཁན་ཞིག་ཡིན་པ་ཚོར་ཐུབ། དེ་ནི་ཁོའི་འགྲེང་
སྟབས་ལ་བལྟས་པས་ཀྱང་ཤེས་ཐུབ། རྐང་པ་གཉིས་ཅུང་ཞིག་སོ་སོར་དགྲད། ལག་པ་
གཉིས་བདེ་མོའི་ངང་བྲང་དུ་བསྣོལ། མགོ་བོ་ཅུང་ཞིག་ཉི་མའི་ཕྱོགས་སུ་གཟུར་བ་སོགས།
འོན་ཀྱང་དེ་དག་ལས་ཀྱང་། ཁོའི་གདོང་པའི་འཛུམ་མདངས་ལས་ནང་སེམས་ཀྱི་ལྷོད་ཆ་
དེ་ལྷག་པར་མཐོང་ཐུབ། འདྲ་པར་འདི་ལ་ལྟ་བཞིན་མི་རྣམས་ཀྱི་ཞེ་ལ་ངེས་པར་དུ། སྐྱེས་
པ་འདིའི་སེམས་སུ་རང་ཉིད་ལ་མཚོན་ན་འཇིག་རྟེན་ཁམས་ནི་ཧ་ཅང་མཛེས་སྡུག་ཡིན་
ནོ་སྙམ་སྟེ་འདུག་སྙམ་ཡོང་སྲིད། ལཱ་ཤེན་ཧན་གྱིས་བཤད་པ་ཅིས་མ་བདེན། ང་གལ་སྲིད་
སྲང་ལམ་ནང་ཁོ་དང་འཕྲད་པ་ཡིན་ཚེ་ཁོ་ཅིས་ཀྱང་ངོས་ཟིན་པར་གདའ། བུ་ཆུང་དེ་
རྐང་རྗེན་མར་ལངས་ཏེ་ལག་པ་ཡ་གཅིག་གིས་ཨ་ཕའི་བརླ་ལ་འཇུས་ཤིང་སྐྲ་ལོ་ཐུང་ངུར་
གཞར་བའི་མགོ་བོ་ཨ་ཕའི་དཔྱི་སྨད་དུ་གླན་ཏེ་མཆིས། ཁོས་ཀྱང་མིག་ཟུང་ཟིམ་མེར་
འཛུམ་དང་བཅས་ཚུར་བལྟས་འདུག
ངས་འཕྲིན་ཤོག་གི་ལྟེབ་མ་བཤིག་སྟེ་ཁ་ཕྱེ། འཕྲིན་པ་ཧྥར་སེ་སྐད་དུ་བྲིས་འདུག
ཚེག་ཤད་ཁ་ཚང་ལ་འགྲོས་དང་མཐུན། སྨྱུག་ཁ་བྲིས་གསལ་ལ་ལྷུ་རྐང་འཕྲོད། ཚིག་དོན་
བབ་ཆགས་ལ་ཁ་སྟབས་གསལ། གྲལ་དག་ནན་ཏན་ཡིན་པའི་ཆ་ནས་བཤད་ན་བྱིས་ཞད་
དུ་སོང་འདུག ངས་འཕྲིན་ཡིག་ཀློག་མགོ་བརྩམས།
ཐོག་མར། བྱམས་དང་སྙིང་རྗེའི་ཁྱབ་བདག་ཨན་ལཱར་མཆོད་ཅིང་བསྟོད།
ཆེས་དགའ་ཞིང་གུས་པའི་སྐུ་ངོ་ཆུང་བ་ཨ་མེར་གྱི་སྤྱན་སྔར་ཞུ་གསོལ།
སྙིང་ཉེ་བའི་ཧྥ་ཧྲ་ནཱ་དང་སའོ་ལ་བྷོ། དེ་བཞིན་ཕྲན་དང་བཅས་ནས། འཕྲིན་འདི་འབྱོར་
དུས་ཁྱོད་སྐུ་བདེ་ཞིང་ཐང་པོར་འཚོ་གཞེས་ཡོད་པའི་འདུན་པ་སྔོན་ལ་བསྲིངས་པར་བྱ། ཨན་
ལཱའི་ཐུགས་དམ་སྐྱབས་འོག་ནས་མི་འདོར་བར་སྒོ་གསུམ་གུས་པའི་ཕྱག་ཀྱང་བགྱི། ཁྱེད་ཀྱིས་
ངའི་ཚབ་ཏུ་ལཱ་ཤེན་ཧན་སྐུ་ངོས་འཕྲིན་འདི་ཉིད་ལ་སྤྲད་པར་ཐུགས་རྗེ་ཆེ་ཞུ་གནང་རོགས།
ངས་ཀྱང་ནམ་ཞིག་ཁྱེད་ཀྱི་འཕྲིན་པ་སྙིམ་པར་མཆོད་དེ། ཁྱེད་ཀྱི་ཨ་རིའི་འཚོ་བ་བཀླག་ཡོང་
ཐུབ་པར་རེ་བ་སྙིང་ནས་འཛིན། ཐ་ན་ངེད་ཚོས་ཁྱེད་ཀྱི་འདྲ་པར་མཇལ་ཡོང་ཐུབ་ཀྱང་སྲིད།
ངས་སྙིང་ཉེ་བའི་ཧྥ་ཧྲ་ནཱ་དང་སའོ་ལ་བྷོ་གཉིས་ཀར། འུ་གཉིས་ཆུང་དུས་ཇི་ལྟར་ལྷན་ཅིག་
ལག་ཆགས་པ་དང་། ཇི་ལྟར་རྩེད་མོ་རྩེས་པ། ཇི་ལྟར་སྲང་ལམ་ནས་ཤོག་བྱ་བདས་པའི་རྣམ་པ་
སོགས་ལན་གྲངས་གང་མང་ལབ་མྱོང་། འུ་གཉིས་ཀས་ཆུང་དུས་མ་རབས་བྱས་ཚུལ་ལབ་ཡོང་
དུས། བུ་སྨད་གཉིས་ཀ་གད་མོ་ཐེར་ཐེར་དགོད་ཡོང་།
ཨ་མེར་སྐུ་ངོ་ཆུང་བ། ཁྱེད་རང་བྱིས་པ་ཡིན་དུས་ཀྱི་ཨ་ཧྥུ་ཧན་དེ་ཤི་ནས་རིང་པོ་ལོན་
སོང་། ད་ནི་རྒྱལ་ཁམས་འདི་ན་སྙིང་རྗེ་ཡོད་པ་མ་རེད། ག་ས་གང་ནས་དམར་གསོད་མཐོང་ཐུབ།
སྤྱིར་བཤད་ན་ཁ་པུར་དུ་འཇིགས་སྐུལ་མེད་སའི་གནས་མེད། སྲང་ལམ་ཡིན་ན་འདྲ། ལུས་
རྩལ་ར་བ་ཡིན་ན་འདྲ། ཁྲོམ་ར་ཡིན་ན་འདྲ། ཡུལ་འདིར་གནས་དེ་དག་ངའི་འཚོ་བའི་གྲུབ་
ཆ་ཞིག་ཏུ་གྱུར་ཏེ་ཡོད། ཨ་མེར་སྐུ་ངོ་ཆུང་བ། ང་ཚོའི་མེས་རྒྱལ་ལ་དབང་སྒྱུར་བྱེད་མཁན་གྱི་
དམུ་རྒོད་དེ་དག་གིས། རྩ་བ་ཉིད་ནས་མིའི་རིགས་ཀྱི་རྩིས་ཐང་ལ་ཁ་ཡ་མི་བྱེད། ཉིན་ཞིག ངས་
སྙིང་ཉེ་བའི་ཧྥ་ཧྲ་ནཱ་ལ་འགྲོ་རོགས་བྱས་ཏེ། ངེད་གཉིས་ཁྲོམ་ལ་ཞོག་ཁོག་དང་རྣངས་བག་ཉོ་
རུ་ཕྱིན་པ་ཡིན། མོས་སྦྱིན་བདག་ལ་ཞོག་ཁོག་གི་རིན་གོང་དྲིས་རུང་དེས་རྣ་བ་མི་གཡོར། ངས་
དང་ཐོག་ཁོ་འོན་པ་ཞིག་རེད་བསམས། དེར་མོས་སྐད་མགོ་ཇེ་མཐོར་བཏེགས་ནས་ཡང་བསྐྱར་
ཐེངས་གཅིག་དྲིས་པས། གློ་བུར་དུ་ལོ་ན་གཞོན་པའི་ཐ་ལི་པན་ཞིག་བརྒྱུགས་ཡོང་སྟེ་མོའི་བརླ་
ཐོག་ཏུ་དབྱུག་པས་གཞུ་གང་ཐུབ་བྱེད། ཁོའི་ལག་ཧ་ཅང་ལྕི་བས་ཧྥ་ཧྲ་ནཱ་ཐང་ལ་འགྱེལ་སོང་།
ཁོས་ད་རུང་ངར་རྫིག་གི་སྡིགས་སྐད་རྒྱག་གིན། “ཀུན་གཤིས་སྤྱོད་ལམ་ལས་ཁུངས” ཀྱིས་
སྐྱེས་མས་སྐད་འགྲགས་བརྒྱབ་མི་ཆོག་པར་བཀའ་རྒྱ་བཀྲམ་ཡོད་པ་མི་ཤེས་སམ་ཞེས་གཤེ་
གཤེ་བཏང་། མོའི་བརླ་ཤ་ཁམ་ནག་ཏུ་ཆགས་ཤིང་ཆེན་པོར་སྦེབ་ཡོང་། ཉིན་འགའ་འགོར་
རུང་སྐྲངས་མི་ཞུད་པར་འདུག འོན་ཀྱང་སྐབས་དེར་ངས་འཁྲིས་ནས་བལྟས་སྡོད་རྒྱུ་ལས་ཅི་
བྱ་གཏོལ་མེད་རེད། གལ་སྲིད་ངས་གྱེན་རྒོལ་བྱས་པ་ཡིན་ན། ཁྱི་ལུད་དེས་ང་མདེའུ་གཅིག་གི་
ལམ་ནས་བརླག་སྲིད་པ་གཏན་ཁེལ་རེད། ད་དུང་སྦྱོར་བ་རྩུབ་མོ་དེ་རང་གི་དཔའ་རྟགས་ཤིག་
ཏུ་བརྩི་ཡོང་བར་ཐེ་ཅི་ཚོམ། དེ་དུས་ངའི་སའོ་ལ་བྷོས་ཅི་བྱ། སྲང་མགོ་ལམ་སྣེ་ཀུན་ན་དྭ་ཕྲུག་
གིས་གང་ཡོད་པར་ལྟོས་དང་། དེར་བརྟེན་ངས་རང་ཉིད་ད་དུང་གསོན་ཡོད་པའི་དངོས་དོན་
འདིའི་ཕྱིར། ཉིན་རེར་སྐྱབས་མཆོག་ཨན་ལཱར་ཐུགས་རྗེ་ཆེ་ཞུས་པ་ཡིན། ལར་ང་འཆི་རྒྱུར་སྐྲག་
པ་མ་ཡིན་ཏེ། གཙོ་བོ་ངའི་ཆུང་མར་ཁྱོ་ག་ཞེས་ལྟ་ས་ཞིག་མེད་ན་ཅི་བྱ། ངའི་བུ་ལ་ཨ་ཕ་ཞེས་
འབོད་ཡུལ་ཞིག་མེད་ན་ཅི་བྱ།
ངས་ཁྱེད་ཀྱིས་སའོ་ལ་བྷོ་མཐོང་ཐུབ་པར་སྙིང་ནས་རེ་བ་འཛིན། ཁོ་ནི་བྱིས་པ་ཡ་རབས་
ཤིག་ཏུ་ཆགས་ཡོད། སྐུ་ངོ་ལཱ་ཤེན་ཧན་ངེད་གཉིས་ཀྱིས་ཁོར་ཡི་གེའི་འབྲི་ཀློག་བསླབས་ཡོད།
དེར་བརྟེན་མ་མཐའ་ཡང་ཁོ་ནར་སོན་དུས་ཨ་ཕ་ང་ལྟ་བུའི་ཡིག་རྨོངས་གླེན་པ་ཞིག་ཡིན་མི་
སྲིད། ད་ལྟ་ཁོས་ལྡེམ་གཞུ་ཡང་འཕེན་ཤེས་ཏེ་ཡོད། སྐབས་རེར་ངས་ཁོ་ཁ་པུར་དུ་ཁྲིད་ནས་རྩེད་
མོ་རྩེ་རུ་བཅུག་པ་ཡིན། ཁོར་ཀ་ར་ཉོས་པ་ཡིན། ཧྲ་ལི་ནོ་ཁུལ་ན་སྔར་བཞིན་སྤྲེའུ་རྩེད་མཁན་
ཞིག་འདུག ངས་དེར་སྒོར་མོ་སྤྲད་ནས་སྤྲེའུར་བྲོ་རྩེ་རུ་འཇུག་དུས་སའོ་ལ་བྷོ་དགའ་སྟེ་གད་མོ་
ཐག་ཐག་རྒྱག་ཡོང་། རྣམ་པ་དེ་ཁྱོད་ཀྱིས་མཐོང་ཐུབ་ན་ཅི་མ་རུང་། ངེད་ཕ་བུ་གཉིས་ཀ་ནམ་
རྒྱུན་རི་རྩེའི་དུར་ས་དེར་ཕྱིན་པ་ཡིན། ཁྱོད་ཀྱིས་དྲན་སོས་ཐུབ་བམ། སྔོན་ཆད་འུ་གཉིས་ཀྱིས་དེ་
གའི་སེ་འབྲུའི་སྡོང་བོ་དེའི་གྲིབ་བསིལ་འོག་ནས་སྒྲུང་གཏམ《ཧྲ་ན་མ》བཀླགས་པ་མིན་ནམ། ད་
ལྟ་ཙད་ཐན་གྱིས་རི་དེའུ་དེ་ཡོངས་སུ་བསྐམས་འདུག་ལ། སྡོང་བོ་དེའི་མགོར་ཡང་ལོ་མང་རིང་
འབྲས་བུ་ཐོགས་མ་སོང་། འོན་ཀྱང་། སའོ་ལ་བྷོ་ངེད་གཉིས་སྔོན་ཆད་ཀྱི་འུ་གཉིས་ཇི་བཞིན་སྡོང་
བོའི་གཤམ་དེར་བསྡད་ནས་ངས་ཁོར《ཧྲ་ན་མ》བཀླགས་པ་ཡིན། ངས་མ་བཤད་ཀྱང་ཁྱོད་ཀྱིས་
མཁྱེན་གསལ་རེད། ཁོ་ཆེས་དགའ་ས་ནི་ཁོའི་མིང་གི་བྱུང་ཁུངས་ཀྱི་སྐོར་དེ་རེད། རའོ་སེ་ཏན་
དང་སའོ་ལ་བྷོ་ཡི་གཏམ་རྒྱུད། དེ་ལྟར་རིང་པོ་མ་ལོན་པར་ཁོས་དཔེ་དེབ་ཧྲིལ་པོ་ཀློག་ཐུབ་པར་
གྱུར། ལྟོས་དང་། ང་ནི་ཁེངས་པས་སྙེམ་ཆོག་པའི་ཅི་འདྲའི་ཨ་ཕ་ལས་ཅན་ཞིག་རེད་ཨང་།
ཨ་མེར་སྐུ་ངོ་ཆུང་བ། སྐུ་ངོ་ལཱ་ཤེན་ཧན་གྱི་སྙུན་ཚབས་ཇེ་ལོད་རེད། ཁོས་ཉིན་བཞིན་
གློ་ལུ་རྒྱག ད་དུང་ཁ་འབྱིད་དུས་ཕུ་ཐུང་སྟེང་ཁྲག་འགོས་ཡོད་པ་ངས་མཐོང་མྱོང་། ཤ་རུད་
པའང་ཧ་ཅང་མགྱོགས་པར་སྣང་།
སྙིང་ཉེ་བའི་ཧྥ་ཧྲ་ནཱས་ཁོར་འབྲས་ཆན་དང་སྔོ་ཚལ་བཟོ་
དུས། ངས་ཁོས་མང་ཙམ་བཞེས་ཐུབ་ན་སྙམ་རུང་། ཁོས་ནམ་རྒྱུན་ཁམ་གང་དོ་རེ་མ་གཏོགས་མི་
བསྟེན། ལར་འདི་ཡང་ཧྥ་ཧྲ་ནཱའི་ངོ་གཅོག་མ་ཕོད་པ་ལྟར་དུ་སྣང་། བཀུར་དུ་འོས་པའི་སྐྱེས་པ་
འདིའི་ཕྱིར་ང་ལ་སེམས་ངལ་ཅི་བས་ལྕི། ངས་ཉིན་བཞིན་ཨན་ལཱས་ཁོར་ཐུགས་རྗེའི་སྤྱན་གྱིས་
གཟིགས་པར་སྨོན་ལམ་བརྒྱབ་པ་ཡིན། ཉིན་འགའི་འཕྲོར། ཁོ་ཕ་ཁི་སི་ཐན་ལ་སྨན་པར་བསྟེན་
དུ་འགྲོ་རྩིས་རེད། ཨན་ལཱས་མཁྱེན། ཁོང་གིས་གཏམ་སྙན་ཁྱེར་ནས་ཕྱིར་ལོག་ཡོང་ཐུབ་པར་
སྨོན། སྙིང་ཉེ་བའི་ཧྥ་ཧྲ་ནཱ་དང་ངེད་གཉིས་ཀྱིས་སའོ་ལ་བྷོར་སྐུ་ངོ་ལཱ་ཤེན་ཧན་གྱི་སྙུན་ཇེ་དགར་
འགྲོ་སྲིད་ཅེས་ལབ་པ་ཡིན། དེ་མིན་ང་ཚོས་ཅི་ཞིག་བསྒྲུབ་ནུས། ཁོ་ལོ་ན་བཅུ་ཙམ་རེད། སྐུ་ངོ་
ལཱ་ཤེན་ཧན་དང་ཧ་ཅང་འདྲིས་ཏེ། ཁོ་གཉིས་ད་ལྟ་གྲོགས་པོ་ལྟར་ཆགས་ཡོད། སྔོན་ཆད་སྐུ་ངོ་
ལཱ་ཤེན་ཧན་གྱིས་ཁོ་ཁྲིད་ནས་ཁྲོམ་དུ་སོང་སྟེ་ཁོར་དབུགས་ལྒང་དང་བག་སྐམ་ཉོ་ཡོང་། འོན་
ཀྱང་ད་ཆ་ཁོང་གི་ལུས་ཟུངས་ཟད་ནས་དེ་འདྲ་ག་ལ་ནུས།
དེའི་རྗེས་ངས་ནམ་རྒྱུན་རྨི་ལམ་རྨི་ཡོང་། ཨ་མེར་སྐུ་ངོ་ཆུང་བ། ངའི་རྨི་ལམ་ལ་ལ་ནི་
འཇིགས་སུ་རུང་བའི་རྨི་ལམ་གྱི་རིགས་རེད། དཔེར་ན། རྐང་རྩེད་སྤོ་ལོའི་ར་བར་འགྲོ་དུས་དེ་
གར་ཟགས་རུལ་དུ་སོང་བའི་མིའི་བམ་རོ་གཟར་ཞིང་གསིང་ཁུད་ཡོངས་སུ་ཁྲག་གིས་འཚོས་
འདུག དེ་ལྟར་དབུགས་འགྱུ་རྩུབ་པོ་དང་རྔུལ་ནག་ཤམ་ཤམ་ཁྲོད་ངས་སྔངས་སད་རྒྱག་ཡོང་།
འོན་ཀྱང་ངའི་རྨི་ལམ་མང་ཤོས་ཡག་པོར་སྣང་། དེའི་ཕྱིར་ཨན་ལཱར་སྙིང་ཐག་པ་ནས་ཐུགས་རྗེ་
ཆེ་ཞུ་དགོས་ཡོད། རྨི་ལམ་དེ་དག་ཏུ་སྐུ་ངོ་ལཱ་ཤེན་ཧན་གྱི་གཟུགས་པོ་དྲག་སྐྱེད་བྱུང་བ་མཐོང་
ཐུབ། ངའི་བུ་ནར་སོན་འདུག མི་ཡ་རབས་ཤིག་ཏུ་གྱུར་འདུག མི་རང་དབང་ཅན་ཞིག་ཏུ་གྱུར་
འདུག ད་རུང་མི་སྣ་གནད་ཡོད་ཅིག་རེད། རྨི་ལམ་དེ་དག་གི་ཁྲོད་ནས། མེ་ཏོག་གི་འདབ་མ་
སླར་ཡང་ཁ་པུར་གྱི་སྲང་ལམ་ནས་ལྷུག་པོར་བཞད་ཡོང་། རོལ་དབྱངས་སླར་ཡང་ཇ་ཁང་ལས་
མཆེད་ཡོང་། ཤོག་བྱ་སླར་ཡང་བར་སྣང་དུ་འཕུར་ཡོང་། ངས་ཁྱོད་ཁ་པུར་དུ་ཕྱིར་ལོག་སྟེ། འུ་
གཉིས་འགྲོགས་ཏེ་ཆུང་བྱིས་པའི་དུས་ཀྱི་སོང་ས་བསྡད་སར་ཕྱིན་པའང་རྨི་ཡོང་། དུས་ནམ་
ཞིག་གི་ཚེ་གལ་སྲིད་ཁྱེད་རང་ཕྱིར་ལོག་ཐུབ་པ་ཡིན་ན། ཁྱེད་ཀྱིས་ཕྱི་ཐག་རིང་བའི་གྲོགས་པོ་
ཞིག་གིས་གནས་འདི་ན་ཁྱེད་ལ་རེ་སྒུག་བྱས་ཡོད་པ་མཐོང་ཐུབ། སྙིང་ཉེ་བའི་ཨ་མེར།
ཨན་ལཱ་ནམ་ཡང་ཁྱེད་དང་ལྷན་དུ་བཞུགས་པར་སྨོན།
ཧཱ་སན།
ངས་འཕྲིན་ཡིག་དེ་ཐེངས་གཉིས་ལ་བཀླགས། འཕྲིན་ཤོག་ཕྱིར་བལྟབས་རྗེས། ཡང་
བསྐྱར་འདྲ་པར་དེ་ལག་ཏུ་བླངས་ནས་ཆུ་ཚོད་སྐར་མ་གཅིག་རིང་བལྟས། འཕྲིན་དང་
འདྲ་པར་ཁུག་མར་བཅུག་རྗེས་ངས། “ཁོ་ད་ལྟ་ག་འདྲ་རེད” ཅེས་དྲིས།
“འཕྲིན་ནི་ལོ་གཅིག་གི་ཡར་སྔོན་ལ་བྲིས་པ་རེད། ང་ཕའེ་ཧྲ་ཝར་མ་ཕྱིན་པའི་
ཉིན་འགའི་སྔོན་ཙམ་ལ། ལམ་དུ་ཆས་ཁར་ངས་པའོ་ལི་ལེ་པར་ཆས་སྤྱད་དེ་འདྲ་པར་
འདི་བརྒྱབ་པ་ཡིན། ཕའེ་ཧྲ་ཝར་ཡོང་སྟེ་ཟླ་བ་གཅིག་སོང་བའི་འཕྲོར། ང་ལ་ཁ་པུར་གྱི་
ཁྱིམ་མཚེས་ཤིག་གི་ཁ་པར་འབྱོར་བྱུང་། དེས་ང་ལ་དོན་བྱ་འདི་འདྲ་ཞིག་བཤད། ང་སོང་
སྟེ་རིང་པོ་མ་ལོན་པར། བཤད་ཡམས་ཤིག་ག་སར་རླུང་ལྟར་ཁྱབ་འདུག དེ་ཡང་ཧ་ཙ་རའི་
ཁྱིམ་ཚང་ཞིག པ་ཙི•ཨ་ཁེ་བྷ•ཧན་གྲོང་ཁུལ་གྱི་གཞིས་ཀ་གཟབ་འཕྱོར་ཞིག་ན་བསྡད་
འདུག་ཅེས་པའི་བཤད་ཡམས་ཤིག་རེད། འཁྱར་གཏམ་དེ་ཕྱི་ལ་གཏོང་མཁན་ཧ་ལམ་ཐ་ལི་
པན་རང་ཉིད་ཡིན་ཚོད་རེད། རིང་པོ་མ་ལོན་པར་ཐ་ལི་པན་གྱི་དཔོན་རིགས་གཉིས་ཡོང་
སྟེ་རྟོག་བཤེར་བྱས་ཤིང་ཧཱ་སན་འཇུ་བཟུང་བྱས་འདུག ཧཱ་སན་གྱིས་རང་ཉིད་ང་དང་ལྷན་
དུ་ཡོད་ཚུལ་བཤད་ཅིང་། དེར་མ་ཟད་ཁྱིམ་མཚེས་མང་པོས་དེ་དོན་བདེན་དཔང་བྱས་པ་
རེད། ད་དུང་ང་ལ་ཁ་པར་བསྐོར་ཡོང་སྟེ་འདྲི་རྟོག་སོགས་བཅས་བྱས་རུང་། མཐར་ཐ་ལི་
པན་ཚོས་ཁོས་རྫུན་ལབ་པ་རེད་ཅེས་གཡོ་གྱོད་བྲེས་པ་རེད། ད་དུང་ཧ་ཙ་ར་གཞན་པ་ཇི་
བཞིན་ཁོ་ཡང་རྫུན་རྐྱལ་ཞིག་རེད་རྐུན་མ་ཞིག་རེད་ཅེས་འཕྱས་ཤིང་སྡིགས་མོ་བྱས་པ་རེད།
མ་ཟད། ས་མ་རུབ་སྔོན་ལ་གཞིས་ཀ་དེ་ནས་ཕྱིར་འབུད་དགོས་ཚུལ་གྱི་བཀའ་བཙན་པོ་
ཐོག་འདྲ་བ་ཕབ་པ་རེད། དེ་ལ་ཧཱ་སན་གྱིས་ཕྱིར་རྒོལ་བྱས་འདུག དོན་དུ་ངའི་ཁྱིམ་མཚེས་
ཀྱིས་བཤད་ན་ཐ་ལི་པན་ཚོ་གཞིས་ཀ་ཆེན་པོ་དེར་ཧམ་པ་ལངས་འདུག དེ་ནི་དཔེར་ན་
སྤྱང་ལྟོགས་ཀྱིས་ལུག་ཁྱུ་མཐོང་བ་དང་འདྲ་ཟེར། ཁོ་ཚོས་ཧཱ་སན་ལ། བདེ་འཇགས་ཀྱི་
ཆེད་ང་ཕྱིར་ལོག་པའི་བར་ཁོ་ཚོ་ནང་དུ་གཞིས་སྡོད་བྱ་རྒྱུ་ཡིན་ཟེར་བར་ཧཱ་སན་གྱིས་ཡང་
བསྐྱར་གྱེན་རྒོལ་བྱས་འདུག མཐར་དེ་ཚོས་ཁོ་སྲང་ལམ་ནང་དྲུད་སོང་ནས……………”
“ ཨ་ཧ་བོ…………དེ་འདྲ་མ་བྱེད་ཅིག..……” དབུགས་སྟོད་དུ་འཚང་གིན་ངའི་ངག་
ནས་དེ་ལྟར་ཐལ།
“…………ཁོ་ལ་བཀའ་ཕབ་ནས་པུས་བཙུགས་སུ་སྡོད་དུ་བཅུག་ཅིང………”
…………ཨ་ཧ་བོ………གནམ་རྒན་མ……དེ་འདྲ་མི་བྱེད་རོགས…………
“ཁོའི་ལྟག་ཀོར་སྒང་ལ་མེ་མདས་བརྒྱབ་པ་རེད………… ”
“ཨ་ཧ་བོ..…”
“ཧྥ་ཧྲ་ནཱས་ཆོ་ངེ་འདེབས་ཀྱིན་བརྒྱུགས་ཡོང་ནས་ཁོ་ཚོར་འཐམ་ཞིང་རྡེག་
ཁུལ་བྱས་པ་རེད……་ ”
“ ཨ་ཧ་བོ……”
མཐར་མོ་ཡང་བསད་འདུག………ཕྱིས་སུ་ཁོ་ཚོས་དེ་ནི་རང་སྲུང་གི་ཕྱིར་
ཡིན་ཟེར......”
འོན་ཀྱང་དུས་དེར་ངས་བསྒྲུབ་ནུས་པ་འབའ་ཞིག་ནི། ཡང་ནས་བསྐྱར་དུ་སྐད་
དམའ་མོས་དེ་རིང་གི་ཁྱོད་ལྟར། “ཨ་ཧ་བོ། ཨ་ཧ་བོ། ཨ་ཧ་བོ” ཞེས་སྡུག་ཅོར་རྒྱག་རྒྱུ་དེ་
ཙམ་པོ་རེད།
ངའི་སེམས་ལ1974ལོའི་ཉིན་མོ་དེ་དྲན་ཡོང་། སྨན་ཁང་ནང་ནས་ད་སོ་མར་ཧཱ་སན་
གྱི་ཡ་མཆུའི་རྨ་ཤོ་ལ་གཤག་བཅོས་བྱས་པ་རེད། ཨ་ཕ། ལཱ་ཤེན་ཧན། ཨ་ལི། ངེད་ཚོས་
ཧཱ་སན་གྱི་མལ་ཁྲིའི་མཐའ་བསྐོར་ཏེ་ཡོད། ཁོས་མེ་ལོང་ཞིག་ཡར་བཏེགས་ནས་རང་གི་
འཚེམ་ཟིན་པའི་མཆུ་ཏོར་ཞིབ་ལྟ་བྱེད། དེ་རིང་གི་ཆར། ང་མ་གཏོགས། ཁང་པ་དེའི་ནང་
གི་མི་རྣམས་ལས་ལ་ལ་ཤི་ཟིན་འདུག ལ་ལ་འཆི་བར་རྩོམ།
དེའི་འཕྲོར་ངའི་འཕྲུལ་སྣང་གི་བློ་ངོར་ཤར་བ་ནི། སྟོད་འགག་གྱོན་མཁན་སྐྱེས་པ་
ཞིག་གིས་ལག་ཏུ་བཟུང་བའི་ཨུ་རུ་སུའི་མེ་མདའ་དེའི་མཆུ་ཏོ་ཧཱ་སན་གྱི་ལྟག་ཀོར་སྒང་ལ་
བཙུགས་ཤིང་། མེ་མདའི་སྐད་སྒྲ་ཨ་ཕའི་མལ་ཁང་གི་ཕྱོགས་དེའི་སྲང་ལམ་ནས་མཆེད།
ཧཱ་སན་སྣུམ་ནག་གི་གཞུང་ལམ་སྟེང་འགྱེལ། ཁོའི་གཟོ་ལ་མི་རེ་བའི་དམ་ཚིག་འགྱུར་
མེད་ཀྱི་ཚེ་སྲོག་དེ། སྔོན་ཆད་ཁོས་བདས་པའི་ཤོག་བྱའི་འཛིན་ཐག་ཆད་པ་ལྟར། ཁོའི་
ལུས་སྟེང་ནས་ག་ལེར་གཡེང་སྟེ་སོང་།
“ཐ་ལི་པན་ཚོས་གནས་སྤར་ཏེ་གཞིས་ཀ་དེར་བསྡད་པ་རེད།” ལཱ་ཤེན་གྱིས།
“ཁྲིམས་འགལ་སྒོས་མི་གཞན་པའི་རྒྱུ་ནོར་བདག་མཁན་ཞེས་གཞི་མེད་བསྙོན་འདིང་
སྒོས་ཁོ་ཚོས་ཧཱ་སན་ཁྱོ་ཤུག་དེ་ལྟར་ཕྱིར་སྐྲོད་བཏང་ཞིང་། མཐའ་མཇུག་ཁོ་གཉིས་དམར་
གསོད་བྱས་པ་དེ། མ་ཟད་ཁོ་ཚོའི་ཁྲིམས་ཁང་གིས་དེ་ནི་དགོས་ངེས་ཀྱི་རང་སྲུང་རེད་ཅེས།
ལག་དམར་ཉེས་མེད་རྒྱ་ཡན་ལ་བཏང་བ་རེད། དེའི་དོན་ལ་སྐད་ཆ་བཤད་མཁན་གཅིག་
བྱུང་མི་འདུག ངས་བསམས་ན། དེ་ནི་གཅིག་ནས་ཁོ་ཚོ་ཐ་ལི་པན་ལ་འཇིགས་ཤིང་སྐྲག་
པས་རེད། གཉིས་ནས། སུ་ཡང་གླ་གཡོག་ཧ་ཙ་ར་གཉིས་ཀྱི་ཕྱིར་དུ་དོན་མེད་ཉེན་ཁའི་
སྔོན་ལ་ལྡིང་མི་འདོད་པ་དེ་རེད།”
“ཁོ་ཚོས་སའོ་ལ་བྷོ་ལ་ག་རེ་བྱས་སོང་།” ངས་དེ་ལྟར་དྲིས། ང་ལ་ངལ་དུབ་རོ་
ཆད་དང་ཤུགས་མེད་ནུས་ཟད་ཀྱི་ཚོར་སྣང་ཞིག་ཡོང་། ལཱ་ཤེན་ཧན་ལ་ཡང་བསྐྱར་གློ་ལུ་
ལངས་ཏེ་ཡུན་རིང་པོར་མཚམས་མ་ཆོད། ཁོས་མགོ་བོ་ཡར་དགྱེ་དུས་གདོང་པ་དམག་
ནག་ཏུ་ཆགས་ཤིང་མིག་ཟུང་ནང་ཁྲག་མདངས་འཁོར་ཡོད། “གོ་ཐོས་ལྟར་ན། ཁོ་ཁ་
ཏེ་ཕ་གཙང་ཁུགས་གྲོང་ཁུལ་གྱི་དྭ་ཕྲུག་སྙོར་ཁང་ཞིག་ན་འདུག་ཟེར། སྙིང་ཉེ་བའི་ཨ་
མེར་………… ” ཁོས་ཡང་བསྐྱར་གློ་ལུ་བརྒྱབ། ལུ་མཚམས་འཇོག་དུས་ཁོ་ད་སྔོན་ལས་ཀྱང་
ཅུང་ཞིག་རྒས་འདུག་པའི་ཉམས་སྣང་སྟེར། ཕར་བལྟས་ན་གློ་ལུ་རྒྱག་ཐེངས་རེས་ཁོ་དེ་
ལྟར་རྒ་འཆིའི་ཕྱོགས་སུ་འདེད་ཙམ་རེ་བྱེད་ཀྱིན་ཡོད་པ་དང་འདྲ། “སྙིང་ཉེ་བའི་ཨ་མེར།
ངས་ཁྱོད་འདི་རུ་རྒྱང་འབོད་བྱེད་དོན། མ་ཤི་སྔོན་ལ་ཁྱོད་དང་ངོ་ཞིག་ཐུག་འདོད་ཡིན།
འོན་ཀྱང་། དེ་ཁོ་ནའི་ཕྱིར་ཡང་མིན་ཞེས་བཤད་ཆོག” ལཱ་ཤེན་ཧན་གྱིས་དེ་ལྟར་ཟེར།
ངས་སྐད་ཆ་ཚིག་གཅིག་མ་བཤད། དེའི་འཕྲོ་ནས་ཁོས་ག་རེ་ལབ་རྒྱུ་ཡིན་པ་ངས་
ཤེས་ཐུབ།
“ ཁྱོད་ཁ་པུར་དུ་སོང་ལ། སའོ་ལ་བྷོ་འདི་རུ་འཁྲིད་ཡོང་རོགས།” ཁོས་དེ་ལྟར་ཟེར།
ངས་རང་གི་ཡ་ཁོག་ནང་རོལ་དུ་ཕུ་གློང་མདོ་གློང་རྒྱག་གིན། དེ་ལ་འོས་པའི་ལན་
ཞིག་སྤྲོད་སྤྱད་ལ་ཐ་སྙད་འགའ་རེ་བཙལ་བ་ཡིན། དེ་ལས་གཞན། ངས་ཧཱ་སན་འདས་ཟིན་
པའི་དོན་དངོས་དེ་ད་རུང་དང་ལེན་བྱེད་མི་ཐུབ།
“ཉིད་ནས་ང་ལ་གསན་རོགས་ཞུ། ངས་ཕའེ་ཧྲ་ཝ་རུ་སྡོད་པའི་ཁྱོ་ཤུག་གཉིས་ངོ་
ཤེས། ཁྱོ་གའི་མིང་ལ་རྗོན་དང་། ཆུང་མའི་མིང་ལ་པེ་ཏི་ཟེར། ཁྱོ་ཤུག་གཉིས་ཀ་ཡེ་ཤུ་ཆོས་
ལུགས་ཀྱི་དད་ལྡན་རེད་ལ། མི་སྒེར་ནས་ཕུལ་བའི་ཞལ་འདེབས་དངུལ་གྱིས་སྙིང་རྗེ་ཁང་
ཞིག་བཙུགས་ཡོད། གཙོ་བོ་ཕ་མ་གཉིས་ཀ་འདས་པའི་ཨ་ཧྥུ་ཧན་གྱི་བྱིས་པ་ལེན་སྙོར་བྱེད་
ཀྱིན་འདུག དེ་རུ་འཕྲོད་བསྟེན་ལེགས་ཤིང་བདེ་འཇགས་ཀྱང་རེད། བྱིས་པ་ཚོར་བདག་
རྐྱེན་ཡག་པོ་འཐོབ་ཀྱིན་འདུག སྐུ་ཞབས་རྗོན་དང་ལྕམ་མོ་པེ་ཏི་གཉིས་ཀ་སྐྱེ་བོ་སྙིང་རྗེ་
ཅན་རང་རེད། ཁོ་ཚོས་ང་ལ་སའོ་ལ་བྷོ་ཁོ་ཚོའི་སར་སྐྱོལ་ཤོག་ཟེར། དེར་མ་ཟད..
“ལཱ་ཤེན་ཧན། ཁྱོད་ཀྱིས་ངོ་མ་ང་ཁ་པུར་དུ་སོང་ཟེར་རྒྱུ་ཡིན་ནམ།”
“སྙིང་རྗེ། བྱིས་པ་ཚོར་གནོད་འཚེ་ཐེབས་སླ། ཨ་མེར། ཁ་པུར་ན་ལུས་སེམས་ཉིས་
ཆར་རྨ་ཁ་ཟབ་མོ་བཞག་པའི་བྱིས་པ་རྫོགས་མེད་ཡོད། ངས་སའོ་ལ་བྷོ་དེའི་གྲས་ནས་
བསྐྱུར་མི་འདོད།”"
“ལཱ་ཤེན་ཧན། ང་ཁ་པུར་དུ་འགྲོ་མི་འདོད། ང་དེ་རུ་འགྲོ་མི་རུང་།
“སའོ་ལ་བྷོ་ནི་ལྷན་སྐྱེས་ཀྱི་རིག་པ་བཀྲ་བའི་བུ་ཞིག་ཡིན། གནས་འདི་ནས་ང་ཚོས་
ཁོར་འཚོ་བ་གསར་བ་ཞིག་བྱིན་ཆོག རེ་བ་གསར་བ་ཞིག་བྱིན་ཆོག ཡུལ་འདིའི་མི་རྣམས་
ཀྱིས་ཁོར་གནོད་པ་གཏང་མི་སྲིད། སྐུ་ངོ་རྗོན་ནི་མི་བྱམས་སེམས་ཅན་ཞིག་རེད། ལྕམ་མོ་
པི་ཏེ་ཡང་ཀུན་ལ་འཆམ་ཞིང་མཐུན་པ་རང་དུ་ཡོད། ཁྱོད་སོང་ནས་མོས་བྱིས་པར་བདག་
གཉེར་བྱ་ཚུལ་ལ་གཅིག་བལྟས་ན་དེ་དོན་རྟོགས་ཐུབ།”
“ཅིའི་ཕྱིར་ང་ཁ་པུར་དུ་འགྲོ་དགོས་པ་རེད། ཁྱོད་ཀྱིས་སྒོར་མོ་བྱིན་ཏེ་གཞན་ཞིག་
མངག་རྫོང་བྱས་ན་ཅིས་མི་ཆོག གལ་སྲིད་དཔལ་འབྱོར་གྱི་གནད་དོན་ཡིན་ན། སྒོར་མོ་དེ་
ངས་བཏང་ཆོག”
“དེ་ནི་སྒོར་མོ་དང་འབྲེལ་བ་མེད། ཨ་མེར།” རླུང་ཆེན་པོ་ལངས་ཏེ་ལཱ་ཤེན་ཧན་
གྱིས། “ངས་འཆི་ཁར་གཞན་གྱི་འཕྱ་སྨོད་འཁུར་མི་འདོད། ང་སྒོར་མོ་གཅིག་པུ་མཁྲེགས་
འཛིན་བྱེད་མཁན་ཞིག་མིན། དེ་ཁྱོད་ཀྱིས་ཤེས་གསལ་རེད། དེ་མིན་ཁྱོད་འགྲོ་དགོས་དོན།
ངས་བསམས་ན་འུ་གཉིས་ཀྱི་ཁོག་ན་ཁྲིགས་སེར་ཡོད། མ་ཡིན་ནམ། ཁྱོད་ཀྱིས་ད་དུང་
འགྲོ་འོས་པ་དེ་ཅིའི་ཕྱིར་རང་ཉིད་ཡིན་ནམ་ཞེས་འདྲི་རྒྱུ་ཡིན་ནམ།”
ངས་ཁོའི་སྐད་ཆའི་ནང་གི་གབ་དོན་རྟོགས་མི་འདོད། འོན་ཀྱང་དེ་ངས་ཅི་འདྲས་
རྟོགས་པ་ལ། མ་རྟོགས་ཐབས་ག་ལ་ཡོད། “ང་ལ་ཨ་རི་ན་ཆུང་མ་ཡོད། ཁང་པ་ཡོད། བྱ་
གཞག་ཡོད། ཁྱིམ་ཚང་ཡོད། ཁ་པུར་ནི་ཉེན་ཁའི་གནས་ཤིག་ཡིན་པ་ཁྱོད་ཀྱིས་ཤེས་གསལ་
རེད། ཁྱོད་ཀྱིས་ངས་ཡོད་ཚད་ལག་ནས་འཆོར་སྲིད་པའི་ཉེན་ཁར་མ་འཛེམ་པར། ཏན་
ཏན་དེ་འདྲ་ཞིག་གི..………” ངས་ཚིག་མཚམས་བཅད་དེ་མ་བཤད།
“ཐེངས་ཤིག ཁྱོད་ཁྱིམ་དུ་མེད་དུས།” ལཱ་ཤེན་ཧན་གྱིས་མུ་མཐུད་དུ་བཤད་དོན།
“ཁྱོད་ཀྱི་ཨ་ཕ་ངེད་གཉིས་ཀྱིས་ཁ་བརྡ་བྱས་པ་ཡིན། ལར་ཉིན་དེ་དག་གི་ནང་ཁྱོད་ཀྱི་
ཨ་ཕས་ཅི་ཞིག་ལ་སེམས་ཁྲལ་བྱེད་ཀྱིན་པ་ཁྱོད་ཀྱིས་ཀྱང་ཤེས་གསལ་རེད། དེར་ཁོས་ང་
ལ། ‘ལཱ་ཤེན་ལགས། རང་གི་ཕྱིར་བྲང་ཁོག་ལྡིར་ཏེ་སྔུན་ལ་འབུད་མི་ཐུབ་པའི་བྱིས་པ་
ཞིག ནར་སོན་རྗེས་སྡར་མ་ཞིག་ལས་ཅང་མི་ཡོང’ ཞེས་བཤད་མྱོང་བ་ཁྱོད་ཀྱིས་ཨེ་ཤེས།
ངས་ད་ལྟ་བསམ་གྱིན་པ་ནི། ཁྱོད་དངོས་གནས་མི་དེ་འདྲ་ཞིག་ཏུ་ཆགས་སོང་བ་ཡིན་ནམ་
ཞེས་པ་འདི་ཡིན།”
ངས་མིག་གིས་ཐུར་ལ་བལྟས་ཏེ་བསྡད།
“ད་ལྟ་ངས་སྨྲེ་སྔགས་འདོན་དོན་ནི། ཁྱོད་ཀྱིས་རྒས་འཁོགས་ཤིག་གི་འཆི་ཁའི་རེ་
བ་སྐོང་རོགས་ཞུ་འདོད་པ་ཙམ་ཡིན།”
ཁོས་རྡོ་དོན་རྡོག་རྡོག་པོ་དེ་མཚོན་སྟོབས་ཆེ་བའི་སྐད་ཆའི་ཁུད་དུ་གཅུད་ནས་སྐུག་
ཐེངས་ཐ་མའི་ཤོ་རྫིག་ལྟར་འཕངས་བྱུང་། ཡང་ན་འདི་ནི “འདྲེ་ཡི་སེམས་ལ་མ་དྲན་པ།
ནད་པའི་སེམས་ལ་དྲན་པ” ཡིན་ཡང་སྲིད། ཧྲིལ་གྱིས་ཉན་ན་ཁོའི་ཁ་སྟབས་ལ་འཇམ་
རྩུབ་ཉིས་ཆའི་བྲོ་བ་འདུག ཡང་གཅིག་བཤད་ན། མ་མཐའ་ཡང་རང་གིས་ཅི་ཞིག་ལབ་
དགོས་པ་ཁོའི་ཁོག་ན་གསལ་བོར་ཡོད། འོན་ཀྱང་ང་། ཁང་པ་འདིའི་ནང་གི་རྩོམ་པ་པོས།
ད་རུང་ཀླད་པའི་ནང་མུ་མཐུད་དུ་ངོ་གཅོག་གི་ཚིག་རྐང་འོས་པོ་ཞིག་འཚོལ་གྱིན་ཡོད།
མཐའ་མཇུག ངས་ཚིག་རྐང་འདི་འདྲ་ཞིག་བསྐྱུགས་བྱུང་། “ཡང་ན་ཨ་ཕའི་སྐད་ཆ་དེ་
བདེན་པར་འདུག"
“ཁྱོད་ཀྱིས་དེ་ལྟར་བསམས་པར་ང་རང་ཧ་ཅང་སྐྱོ།”
ངས་ཁོར་ལྟ་མི་ཕོད། “ཁྱོད་ཀྱིས་དེ་ལྟར་བསམས་པ་མིན་ནམ།”
“གལ་སྲིད་དེ་ལྟར་བསམས་པ་ཡིན་ན། ངས་སྐུ་མཁྱེན་ཞུས་ཏེ་ཁྱོད་གནས་འདིར་
འབོད་མི་སྲིད།”
མཛུབ་མོའི་མགུལ་གྱི་གཉེན་སྒྲིག་སོར་གདུབ་ལ་ནོམ་ཉུག་རྒྱག་གིན་ངས། “ལཱ་ཤེན་
ཧན། ཁྱོད་ཀྱིས་ནམ་རྒྱུན་ང་ལ་ཆེ་མཐོང་བྱ་རྒྱུ་ཐལ་སོང་བ་རེད” ཅེས་སྨྲས།
“སྔོན་ཆད་ནས་བཟུང་། ཁྱོད་ཀྱིས་རང་ཉིད་ནན་ལ་གཏད་རྒྱུ་ཐལ་ཏེ་ཡོད།” ནེམ་
ནུར་དང་བཅས་ཁོས། “ད་རུང་དོན་བྱ་འགའ་རེ་ཡོད། ད་རུང་ཁྱོད་ཀྱིས་མི་ཤེས་པའི་དོན་
བྱ་འགའ་རེ་ཡོད” ཟེར།
“སྐུ་མཁྱེན། ལཱ་ཤེན་ཧན……………”
“ཧྲ་ན་བྷ་ནི་ཨ་ལིའི་ཆུང་མ་དང་པོ་དེ་མིན།”
སྐབས་དེར་ངས་མགོ་བོ་ཡར་བཏེགས།
སྔོན་ཆད་ཁོས་གཉེན་སྒྲིག་ཐེངས་གཅིག་བྱས་མྱོང་། ཡ་ལེ་ཧི་ནས་ཡོང་བའི་ཧ་ཙ་
རའི་བུད་མེད་ཅིག་དང་ལྷན་དུ། དེ་དུས་ཁྱོད་ད་རུང་སྐྱེས་ཡོད་པ་མ་རེད། ཁོ་གཉིས་བཟའ་
ཚང་བྱས་ཏེ་ལོ་གསུམ་ཙམ་ལས་སྡོད་མ་ཐུབ།
“འདི་ནི་ང་ཚོའི་དོན་བྱ་དང་འབྲེལ་བ་ཅི་ཡོད།”
“ཁྱོད་ཀྱིས་གཞུག་ལ་ཉོན་དང་། ལོ་གསུམ་འདས་རུང་མོར་མངལ་སྦྲུམ་རྒྱུ་མ་
བྱུང་། དེར་མོས་ཨ་ལི་བསྐྱུར་ཏེ་ཀོ་སེ་ཐིའི་སྐྱེས་པ་ཞིག་དང་གཉེན་སྡེབ་བྱས་པ་རེད། མ་
ཟད་བུ་མོ་གསུམ་སྐྱེས་འདུག ངས་ཁྱོད་ལ་བཤད་འདོད་པ་དེ་འདི་ཡིན།”
ངས་ཁོས་ཅི་ཞིག་བཤད་རྒྱུ་ཡིན་པ་རིམ་བཞིན་རྟོགས། འོན་ཀྱང་ངས་ཅིས་ཀྱང་མར་
ལ་མཉན་མ་འདོད། ང་ལ་ཅ་ལི་ཧྥུ་ཉི་ཡར་ཡིད་དུ་འོང་བའི་འཚོ་བ་ཡོད། རྒྱ་ཕིབས་ཙོག་
ཙོག་ཅན་གྱི་ཁང་པ་འཕྱོར་མཛེས་ཡོད། གཉེན་དོན་བདེ་སྐྱིད་དང་ལྡན། མདུན་ལམ་
དཔོག་ཏུ་མེད་པའི་རྩོམ་པ་པོ་ཞིག་ཡིན། གྱོས་པོ་གྱོས་མོ་གཉིས་ཀས་ཀྱང་ང་ལ་གཅེས་ཤིང་
བཀུར། མདོར་ན་ང་ལ་ཉ་གེ་ཉོག་གེ་འདི་དག་དགོས་དོན་མེད།
“ཨ་ལི་ནི་རྒྱུད་མེད་པའི་སྐྱེས་པ་ཞིག་ཡིན།” ལཱ་ཤེན་ཧན་གྱིས་དེ་ལྟར་སྨྲས།
“ཅི་ལ་དཔེ། ཁོ་དེ་འདྲ་ཡིན་མི་སྲིད། ཁོ་དང་ཧྲ་ན་བྷ་གཉིས་ལ་ཧཱ་སན་སྐྱེས་པ་རེད།
མ་རེད་དམ། ཁོ་གཉིས་ལ་ཧཱ་སན་སྐྱེས་པ་མིན་ནམ…………”
“མ་རེད། ཧཱ་སན་ཁོ་གཉིས་ཀའི་མ་རེད།”
“རེད། ཁོ་གཉིས་ཀའི་རེད།”
“མ་རེད། ཁོ་གཉིས་ཀའི་མ་རེད། ཨ་མེར།”
“འོ་ན་སུ་གཉིས་ཀའི......”
“ངས་བསམས་ན་ཁྱོད་ཀྱིས་ཤེས་རྒྱུ་རེད།”
ཉམས་སྣང་ཞིག་ལ། ང་རང་གཏིང་མཐའ་བྲལ་བའི་འོབས་རིང་ཞིག་ཏུ་ཟགས་སོང་།
སྲོག་བསྡོས་སྒོས་སྡོང་བོའི་ཡལ་ག་ཞིག་གམ། ཡང་ན་འཁྲི་ཤིང་དོག་པ་ཞིག་ཨེ་ཟིན་ལ་ཤི་སྙབ་
བྱས་རུང་རྔོ་ཅི་ཡང་མ་ཐོགས། གློ་རྡེག་གནམ་ས་འཕང་ལོ་བཞིན་འཁོར། ཁང་པས་གཡས་
སྐྱོམ་གཡོན་འདར་བརྒྱབ། “ཧཱ་སན་གྱིས་ཤེས་སམ།” སྐད་ཆ་དེ་ངའི་ངག་ནས་ཐོན་པ་དང་
མི་འདྲ། ལཱ་ཤེན་ཧན་གྱིས་མིག་ཟུང་བཙུམས་བྱུང་། མགོ་བོ་འཕྲེད་དུ་གཡུག་གཡུག་བྱེད།
“ཐན་ལྟས་ཁྱོད།” ངག་ཐིམ་ཐིམ་དེ་ལྟར་ལབ་སྟེ་ཡར་ལངས་ནས་ངས། “ཁྱོད་ཚོ་
ནི་སྡུག་ཤི་རྒྱག་རྒྱུའི་ཐན་ལྟས་ཁྱུ་གཅིག་རེད། ཁྱོད་ཚོ་ཚང་མ། སྡུག་ཤི་རྒྱག་རྒྱུའི་རྫུན་རྐྱལ་
ཐན་ལྟས་ཁྱུ་གཅིག་རེད” ཅེས་སྐད་བརྒྱབ།
“ཁྱོད་མར་སྡོད་དང་།”
“ཁྱོད་ཚོས་དེ་ལྟར་ང་ལ་གསང་རྒྱ་བྱས་ན་ཆོག་པ་ཞིག་ཡིན་ནམ། ཁོ་ལ་གསང་རྒྱ་
བྱས་ན་ཆོག་པ་ཞིག་ཡིན་ནམ།"
“སྐུ་མཁྱེན། ཨ་མེར། ཁྱོད་ཀྱིས་མནོ་བསམ་ཞིག་ཐོངས་དང་། དེ་ནི་ཁ་སྐྱེངས་དགོས་
པའི་དོན་བྱ་ཞིག་མ་རེད་དམ། མི་རྣམས་ཀྱིས་མི་བཤད་རྒུ་བཤད་རྒྱག་འོང་། སྐབས་དེ་དུས།
སྐྱེས་པ་ཚོས་ཁོ་ལ་ཆེ་བཀུར་བརྩི་མཐོང་བྱེད་དོན་ནི། ཁོའི་མཚན་སྙན་རེད། ཁ་རྗེ་རེད།
འོན་ཀྱང་། མཚང་དེ་འདྲ་རླུང་ཡན་ལྟར་གྲག་འོང་ཚེ ……ང་ཚོས་སུ་ལའང་བཤད་མི་
རུང་། ཐན་ངན་རང་གསང་མི་བྱེད་ཐུ་མེད་རེད། འདི་ཁྱོད་ཀྱིས་ག་ལ་མི་ཤེས” ཞེས་ཁོའི་
ལག་པ་བསྲིངས་ཏེ་ང་ལ་བྱིལ་བྱིལ་གཏང་རྩིས་བྱས་རུང་། ངས་ཁོའི་ལག་པར་བརྒྱབ་སྟེ་
ཕར་གཡུགས། མགོ་བོ་སྨད་དེ་སྒོར་བརྒྱུགས།
“སྙིང་ཉེ་བའི་ཨ་མེར། ཁྱོད་མ་འགྲོ་ཕྱིར་ཤོག ངས་ཁྱོད་ལ་ཞུ་བ་བྱེད།”
ངས་སྒོ་ཕྱེ་སྟེ་ཁ་ཕྱིར་འཁོར་ནས། “ཅིའི་ཕྱིར། ཁྱོད་ཀྱིས་ང་ལ་ཡང་ཅི་ཞིག་ལབ་རྩིས་
ཡོད། ང་ཕོ་ལོ་སོ་བརྒྱད་ལ་བུད་ཟིན། འོན་ཀྱང་ངས་སྔོན་ཏག་ཏག་འདིར་ད་གཟོད་རང་ཉིད་
དེ་རིང་བར་ཕ་རོ་བཟའ་རྒྱུའི་རྫུན་གྱི་འཁོར་ལོའི་ནང་འཚོས་ཏེ་ཡོང་བ་ཤེས། ཁྱོད་ཀྱིས་
ད་རུང་ང་ལ་ག་རེ་ལབ་རྩིས་ཡོད། དོན་བྱ་ཇེ་ཡག་ཏུ་གཏང་ཐུབ་སྙམ་མམ། ག་ལ་དཔེ། མི་
དཔེ” ཞེས་སྐད་ཆ་དེ་རྒྱབ་ལ་གཡུགས་ནས། ང་སྤྱི་གཞུང་སྡོད་ཤག་དེ་ལས་ཤེད་ཀྱིས་སྒོར་
ཐོན་སོང་།

ལེའུ་བཅོ་བརྒྱད་པ།

ཉི་མ་རི་ལས་གཞོལ་ལ་ཉེ། བར་སྣང་ཧྲིལ་པོ་ཁམ་མདོག་དང་དམར་མདངས་ཀྱི་
མཚམས་སྤྲིན་གྱིས་ཁེབས། བྲེལ་ཟིང་དང་འཚང་གའི་ཁྲོད་ཀྱི་ཁྲོམ་ལམ་དེ་འདེད་ཀྱིན།
ངས་ལཱ་ཤེན་ཧན་གྱི་སྡོད་ཤག་རྒྱབ་ལ་བསྐྱུར་ནས་སོང་། ཁྲོམ་ལམ་དེ་ནི་འུར་ཟིང་གིས་
གདུ་བའི་སྲང་ཤུར་ཞིག་རེད། “གསང་བའི་ཕོ་བྲང” འདྲ་བའི་སྒོ་དང་ར་བ་བསྣོལ་ཞིང་
འཛིང་། རྐང་ཐང་དང་ལྕགས་རྟ། མི་ཤུགས་འདྲུད་འཁོར་སོགས་ཕྲུགས་སུ་སྡེབ་ཀྱིན་
བཞུར། རྩིག་པའི་ཟུར་དཀྱོགས་དག་ཏུ་བརྡ་ཐོའི་བྱང་བུ་བརྩེངས་ཏེ་ངོས་སུ་ཁུ་ཁོལ་ཁུ་
ནག་དང་ཐ་མག་སོགས་ཀྱི་ཚོང་འཕྲིན་སྦྱོར། ད་དུང་ལའོ་ལེ་ཝོའི་གློག་བརྙན་གྱི་བརྡ་
ཁྱབ་ཅིག་ཀྱང་སྦྱར་འདུག་ལ། ངོས་སུ་ལུག་མིག་དམར་སེར་བཞད་པའི་སྤང་ལྗོངས་ཤིག་
ན། སྒེག་ཉམས་རྫོགས་པའི་འཁྲབ་སྟོན་མ་ཞིག་དང་ཤ་བཀྲག་ཟངས་མདོག་ཏུ་འཚེར་བའི་
སྟག་ཤར་གཉིས་ཉམས་དང་ལྡན་པའི་གར་ལ་རོལ། མཐར་ང་དུ་སྨུག་ལང་ལོང་འཐིབས་
པའི་ཇ་ཁང་ཞིག་ཏུ་འཛུལ། ཇ་ཕོར་བ་གང་བོས། སྒལ་བ་ལྟག་ཏུ་བསྙེས་ཤིང་ཁྲིའུ་ལྟེབ་
རྩེག་མའི་རྐང་པ་གཉིས་ས་ངོས་དང་འབྲལ་བར་བྱས་ནས་ལག་ཟུང་གིས་གདོང་པར་མཉེ་
ཕུར་བྱེད་ཀྱིན་བསྡད། འོབས་རིང་གཏིང་བྲལ་དུ་ཟགས་འདྲའི་ཚོར་སྣང་དེ་རིམ་བཞིན་
ཡལ། འོན་ཀྱང་དེའི་ཚབ་ཏུ་བྱུང་བ་ནི། དཔེ་བཞག་ན། གཉིད་ཐུན་གཅིག་བླངས་ཏེ་སད་
དུས། ཁྱིམ་གྱི་ཅ་ལག་ཚང་མ་བསྐྱར་དུ་བསྒྲིགས་ཏེ། སྔོན་ཆད་གོམས་ཤིང་ལོབས་ཏེ་ཡོད་
པའི་གྲུ་ཟུར་རེ་རེ། སྲུབས་ཀ་རེ་རེ། འབུར་དང་ཀོང་ཆ་རེ་རེ། ད་ནི་ཡོངས་སུ་ཆ་མེད་རྒྱུས་
བྲལ་དུ་སོང་འདུག་པའི་ཚོར་སྣང་དེ་རེད། དེ་ལྟར་ཅི་བྱ་གཏོལ་བྲལ་གྱི་ཚད་དུ་ལྷུང་བས།
ངས་བབ་བསྟུན་སྒོས་འགྱུར་བ་བཏང་སྟེ་རང་ཉིད་ལ་ཁ་ཕྱོགས་ཤིག་གསར་དུ་བཙལ་རྒྱུ་
ལས་འོས་ཅི་མཆིས།
དེ་རིང་བར། ང་འདི་ལྟར་ཅེ་རེ་ལོང་ངེར་ལུས་སོང་བ་ག་རེ་ཡིན་ནམ། མགོ་ནས་
མཇུག་བར། རྟགས་མཚན་སྣ་ཚོགས་ངའི་མཐོང་ལམ་དུ་སྣང་གིན་ཡོང་བ་མིན་ནམ། ད་
ཆ་དེ་དག་དྲན་འཛིན་གྱི་ངོས་ལ་བསྐྱར་མངོན་བྱས་བྱུང་། ལོ་དེར་ཨ་ཕས་སྨན་པ་ཁུའུ་
མཱ་བོས་ཡོང་སྟེ་ཧཱ་སན་གྱི་ཡ་མཆུའི་རྨ་ཤོར་འཚེམ་གསོ་བརྒྱབ་པ་མིན་ནམ། ཨ་ཕས་ནམ་
ཡིན་རུང་ཧྭ་སན་གྱི་སྐྱེས་སྐར་མི་བརྗེད་པ་མིན་ནམ། སྔོན་ཆད་ངེད་གཉིས་ཀྱིས་མེ་ཏོག་
ཡུས་ཅིན་ཞང་འདེབས་པའི་ཞོགས་པ་དེར། ངས་ཁོར་གླ་གཡོག་གསར་བ་ཞིག་བརྗེ་འདོད་
ཡོད་དམ་ཞེས་དྲིས་པར། ཁོས་གནོན་ཐབས་མེད་པའི་ཁོང་ཁྲོ་ལས་བཤད་པའི་སྐད་ཆ་དེ་
ངས་ག་ལ་བརྗེད་ཐུབ། ཧཱ་སན་ག་པར་ཡང་མི་འགྲོ། ཁོས་འདི་ནས་འུ་གཉིས་ལ་འདུག་
རོགས་བྱ་དགོས། ཁོ་འདི་ལ་གཏོགས། འདི་ནི་ཁོའི་ཁྱིམ་རེད། འུ་གཉིས་ནི་ཁོའི་ནང་མི་
ཡིན། ད་དུང་། ཨ་ལིས་ཧཱ་སན་ཁོ་གཉིས་འགྲོ་རྒྱུ་ཡིན་ཞེས་བཤད་དུས། ཁོ་ལ་མིག་ཆུ་
བཞུར་བ་རེད། མིག་ཆུ་འཛད་མེད་བཞུར་བ་རེད།
ཞབས་ཕྱི་པས་ཕོར་བ་ཞིག་ངའི་མདུན་ཅོག་སྒང་དུ་བསྟེན་བྱུང་། ཅོག་སྒམ་དེའི་རྐང་
པ་ཡི་དབྱིབས་སུ་འདུག ཡང་བསྣོལ་མཚམས་དེ་རུ་ཡོད་པའི་སྟར་ཀའི་ཆེ་ཆུང་ཙམ་
གྱི་ཟངས་མའི་ལྒང་ལི་བསྟར་ཕྲེང་དེ་ལས་གཅིག་ལྷོད་དེ་འདུག མར་བསྒུར་ཏེ་ངས་དེ་ཕྱིར་
ཇེ་དམ་དུ་གཅུས། ངའི་འཚོ་བ་ཡང་འདི་ལྟར་ཚེགས་མེད་ངང་ཕྱིར་ཇེ་དམ་དུ་གཅུ་ཐུབ་
ན་ཅི་མ་རུང་། ངས་ལོ་ངོ་དུ་མའི་རིང་གི་བཏུང་ཇ་ཆེས་བཙན་པོ་དེ་འཐུང་ཞོར། བསམ་
བཞིན་སའོ་ལ་ཡཱའི་སྟེང་སེམས་གཡེང་བ་ཡིན། དམག་དཔོན་དང་སྙིང་ཉེ་བའི་ཨ་ནེ་ཡ་
རྨེ་ལཱའི་སྟེང་སེམས་གཡེང་བ་ཡིན། ད་དུང་འགྲུབ་མེད་པའི་རང་གི་སྒྲུང་གཏམ་དེའི་སྟེང་
སེམས་གཡེང་བ་ཡིན། ངས་བསམ་བཞིན་ཁྲོམ་ལམ་ན་ཕར་འགྲོ་ཚུར་འོང་བྱེད་མཁན་
རླངས་འཁོར་དེ་དག་གི་སྟེང་སེམས་གཡེང་བ་ཡིན། བྱེ་རིལ་ཚོང་ཁང་དུ་ཡར་འཛུལ་མར་
ཐོན་བྱེད་མཁན་མི་རྣམས་ཀྱི་སྟེང་སེམས་གཡེང་བ་ཡིན། ངས་བསམ་བཞིན་གྲལ་མཚེས་
ཅོག་སྒམ་སྟེང་གི་སྒྲ་སྡུད་ལས་མཆེད་ཡོང་བའི་དབྱི་སི་ལན་ཆོས་ལུགས་རོལ་དབྱངས་ལ་
སེམས་གཡེང་བ་ཡིན། སེམས་གཡེང་ས་ཞིག་ཡོད་ན་ཅི་ཡིན་ན་ཡིན་དུ་ཆུགས། འོན་ཀྱང་
རང་དབང་མེད་པར་ངའི་ཡ་ཁོག་ལ་འཚང་ཁ་རྒྱག་གིན་བྱུང་བ་ནི། མཐོ་འབྲིང་མཐར་
ཕྱིན་པའི་དགོང་མོ་དེར། ང་ལ་ཉོས་པའི་ཧྥོར་ཏི་རླངས་འཁོར་ནང་། ཨ་ཕས་སྦི་རག་གི་དྲི་
མ་ཀྱི་ལི་ལི་བཤད་པའི་སྐད་ཆ་དེ་རེད། གལ་སྲིད་ཧཱ་སན་ངེད་གཉིས་དང་ལྷན་དུ་ཡོད་ཚེ་
ཅི་འདྲའི་སྐྱིད་པ་ལ།
ལོ་ངོ་དེ་སྙེད་ཅིག་གི་རིང་། ཁོས་དེ་ལྟར་ངའི་མགོ་གཡོག་ན་ཆོག་གམ། ཧཱ་སན་གྱི་
མགོ་གཡོག་ན་ཆོག་གམ། ང་ཧ་ཅང་ཆུང་དུས། ཐེངས་ཤིག ཁོས་ང་པུས་མགོར་བཟུང་
ནས་ཕུར་ཚུགས་སྒོས་ངའི་གདོང་ལ་ཅེར་བསྡད་དེ་འདི་ལྟའི་སྐད་ཆ་བཤད་མྱོང་། ས་སྟེང་
འདིའི་ཉེས་པ་ལ་སྣ་ཁ་གཅིག་མ་གཏོགས་ཡོད་པ་མ་རེད། སྣ་ཁ་གཅིག དེ་ནི་བརྐུ་འཕྲོག་
རེད…………ཁྱོད་ཀྱིས་རྫུན་ལབ་ཕྱིན། གཞན་གྱིས་དོན་དངོས་ཤེས་རྟོགས་བྱ་ཆོག་པའི་ཁེ་
དབང་བརྐུས་པ་རེད། ལར་ཁོས་ཁ་དངོས་ཀྱིས་ང་ལ་སྐད་ཆ་འདི་དག་ལབ་པ་མིན་ནམ།
ཏག་ཏག་དུར་འཇུག་བྱས་ཏེ་མི་ལོ་བཅོ་ལྔ་འདས་པའི་དེ་རིང་གི་ཆར་ངས་ཁོ་རྐུན་མ་
ཞིག་ཡིན་པ་ཤེས། ད་རུང་རྐུན་མའི་ནང་གི་ངན་ཤོས་དེའི་རིགས་མ་རེད་གྲང་། དེའི་རྒྱུ་
མཚན་བཤད་ན་ཁོས་བརྐུས་པ་དེ་ནི། མི་ཡུལ་ས་སྟེང་གི་ཆེས་འཕགས་ཤོས་དེའི་རིགས་སུ
གཏོགས། དེ་ང་ལ་མཚོན་ན། རང་གི་སྤུན་ཡ་ངོས་ཟིན་ཆོག་པའི་ཁེ་དབང་རེད། ཧཱ་སན་ལ་
མཚོན་ན། ཁོའི་འཐོབ་འོས་ཀྱི་ཁྱིམ་ཚང་ནང་གི་ཐོབ་ཐང་རེད། ཁོས་ད་རུང་ཨ་ལི་སྐྱེས་པ་
ཕོ་ཞིག་ཡིན་པའི་ལ་རྒྱ་བརྐུས་སོང་བ་རེད། ཁོའི་རྩིས་ཐང་བརྐུས་སོང་བ་རེད།
ངོ་མ་ཡ་མཚན་གྱི་བྱ་བ་རེད། སྦྱིན་བདག་སྐུ་ངོས་ཨ་ཧྥུ་ཧན་གྱི་མིས་ངོ་ཚ་བརྣག་མེད་
ཅིག་ལ་བརྩི་བའི་སྦྱོར་བ་ལག་ཏུ་བརྩམས་ཏེ་རང་གི་ཆུང་མར་བརྙས་བཅོས་བྱས་པ་ཤེས་
རྗེས་གཡོག་རྒན་ཨ་ལིར་རྣམ་འགྱུར་ག་འདྲ་ཐོན་ཡོད་དམ། དེ་ལས་ཀྱང་ཁོས་སྐུ་ངོ་དེའི་
གཞིས་ཀ་ནས་ཇི་ལྟར་བྱས་ཏེ་མུ་མཐུད་དུ་འཚོ་སྡོད་བྱེད་ཐུབ་སོང་བ་ཡིན་ནམ། ལྷག་དོན་
ཨ་ཕར་མཚོན་ན། ཁོས་ཇི་ལྟར་བྱས་ཏེ་སྔར་མུས་བཞིན་ཨ་ལིའི་མིག་ནང་དུ་ལྟ་ཕོད་སོང་
བ་ཡིན་ནམ། ཉིན་དེར། ཨ་ཕས་ནུབ་ལྭ་ཁམ་ནག་རྙིང་བ་དེ་གྱོན་ནས་ཐ་ཧོ་ལེ་ཚང་གི་
འཇིབ་འཁོར་བགྲོད་ལམ་སྟེང་གོམ་ཁ་བསྒྱུར་ནས་སའོ་ལ་ཡཱ་ངའི་བག་མར་སློང་དུ་ཕེབས་
པ་རེད། སྐབས་དེའི་སེམས་པ་འཁུལ་བར་བྱེད་པའི་ཁོའི་སྣང་བརྙན་ང་ལ་བག་ཆགས་
ཤིན་ཏུ་ཟབ། འོན་ཀྱང་ངས་ཇི་ལྟར་བྱས་ན་ད་གཟོད་དེ་དུས་ཀྱི་ཨ་ཕ་དང་ད་ཆ་ཤེས་པར་
གྱུར་པའི་ཨ་ཕ་གཉིས་ཀྱི་བར་ལ་མཚུངས་རྟགས་དགོད་ཐུབ།
མཚམས་འདིར་ཡང་ངས་རྩོམ་འབྲི་དགེ་རྒན་དེའི་སྣང་ཆུང་བྱེད་པའི་ཚིག་རོ་ཞིག་
དྲན་ལོ་ཆུང་དུས་བོང་བུ་དྲེའུ་དང་འདྲ། ནར་སོན་བཞིན་རང་གི་ཕ་དང་འདྲ། འདི་
ནི་བདེན་པ་རང་མ་རེད་དམ། མཐར་ཐུག་ར་འཕྲོད་པར་གྱུར་པ་ནི། ང་དང་ཨ་ཕ་གཉིས་
ཕན་ཚུན་འདྲ་ཆགས་པ་སྔར་གྱི་ཚོད་དཔག་ལས་ཀྱང་རིང་དུ་འགོངས། ངེད་གཉིས་ཀྱིས་
གཅིག་མཚུངས་རྒྱུ་འབྲས་བསྣོགས་ཏེ་སོ་སོའི་ཕྱིར་དུ་སྲོག་ཀྱང་འདོར་ཕོད་པའི་མི་དེར་བློ་
ལོག་རྒྱབ་འགལ་བྱས་འདུག ངས་མཚམས་འདིར་ད་གཟོད་ཧ་གོ་བྱུང་བ་ནི། ལཱ་ཤེན་ཧན་
གྱིས་ང་གནས་འདིར་འབོད་དོན་ནི། ངའི་ནག་ཉེས་ལ་བཀྲུ་བཤལ་རྒྱག་བསམས་པས་མི་
ཚད་ཨ་ཕའི་ནག་ཉེས་ཀྱི་ཕྱིར་དུའང་རེད།
ལྭ་ཤེན་ཧན་གྱིས་ནམ་རྒྱུན་ང་ལ་ཁྱོད་ཀྱིས་རང་ཉིད་ཨར་ལ་གཏད་རྒྱུ་ཐལ་འདུག་
ཟེར། འོན་ཀྱང་ང་དེ་ལ་དོགས་པ་ཆེ། ཨ་ལིའི་གཡས་རྐང་ས་འོག་འབར་མདེལ་སྟེང་སྤོ་རུ་
འཇུག་མཁན་ང་མ་རེད། ཐ་ལི་པན་ཁྱིམ་དུ་འཁྲིད་ཡོང་སྟེ་ཧཱ་སན་མེ་མདའི་ཁ་རུ་འཇོག་
མཁན་ཡང་ང་མ་རེད། འོན་ཀྱང་། ཨ་ལི་དང་ཧཱ་སན་གཉིས་ཁྱིམ་ནས་ཕྱིར་སྐྲོད་གཏོང་
མཁན་ཏག་ཏག་ང་རེད། གལ་སྲིད་ངས་དེ་ལྟར་བྱས་པ་མིན་ན། མཇུག་འབྲས་རྦད་དེ་འདི་
འདྲ་མིན་ཡང་སྲིད། ལར་འདི་ནི་ཨུ་ཚུགས་ཀྱི་ཚོད་དཔག་ཅིག་མིན་པའང་མི་མཐོང་ངམ།
གཅིག་ཐང་ན། ཨ་ཕས་ཁོ་གཉིས་འཁྲིད་དེ་ཨ་རིར་འགྲོ་ཡང་སྲིད། གཉིས་ཐང་ན། ཁོ་ཧ་ཙ་
ར་ཡིན་མིན་ལ་ཁ་ཡ་བྱེད་མཁན་མེད་པའམ། ཐ་ན་མི་རྣམས་ཀྱིས་ཧ་ཙ་ར་ཟེར་བའི་དོན་
ག་རེ་ཡིན་པ་མི་ཤེས་པའི་རྒྱལ་ཁམས་དེ་རུ། ཧཱ་སན་ལ་ཁོ་རང་ཉིད་ལ་གཏོགས་འོས་པའི་
ཁྱིམ་ཚང་དང་བྱ་བ། གཉེན་མི། འཚོ་བ་སོགས་ཡོངས་སུ་ཐེམས་ཀྱང་སྲིད། ཡང་ན་དེ་འདྲ་
མིན་ཡང་སྲིད། ཡང་ན་དེ་འདྲ་ཡིན་ཡང་སྲིད།
ངས་ད་སྔོན་ལཱ་ཤེན་ཧན་ལ་འདི་ལྟར་བཤད་པ་རེད། ང་ཁ་པུར་དུ་འགྲོ་མི་རུང་། ང་ལ་
ཨ་རི་ན་ཆུང་མ་ཡོད། ཁང་པ་ཡོད། བྱ་གཞག་ཡོད། ཁྱིམ་ཚང་ཡོད། འོན་ཀྱང་། ཏག་ཏག་
ངའི་བསམ་པ་ངན་པ་དང་སྦྱོར་བ་རྩུབ་མོར་རྐྱེན་བྱས་ཏེ། འདི་དག་ཡོད་ཚད་འཐོབ་ཆོག་
པའི་ཧཱ་སན་གྱི་སྐལ་བ་བཟང་པོ་སྐེད་པའི་མཚམས་ནས་བཅག་སོང་བ་ཡིན་ཡང་སྲིད། དེ་
ལྟ་ན། ངས་ད་ཆ་ཁྲེས་སྒམ་དྲུད་དེ། ཁ་ཕྱིར་འཁོར་ནས་ཨ་རིར་འགྲོ་རྐྱང་བྱས་ན་ཆོག་པ་
ཞིག་ཡིན་ནམ།
ངས་ལཱ་ཤེན་ཧན་གྱིས་ང་ལ་ཁ་པར་དེ་བཏང་མེད་ན་ཅི་མ་རུང་སྙམ། ཁོས་གནས་
ཚུལ་ངོ་མ་དེ་ང་ལ་བརྟོལ་མེད་ན་ཅི་མ་རུང་སྙམ། འོན་ཀྱང་ཁོས་ང་ལ་ཁ་པར་བཏང་ཟིན།
མ་ཟད་དོན་བྱ་དེའི་གསང་བའི་ངོ་ཁེབས་བཀོག་སྟེ་མཚང་གི་གདོང་པ་གཅེར་བུར་ཕུད་
ཟིན། ཡང་ངས་འདི་དག་ལས་རྟོགས་བྱུང་བ་ནི། ངའི་མི་ཚེ་ནི། 1975ལོའི་ཡར་སྔོན་དེར།
གཞས་གཏོང་ཤེས་པའི་ཧ་ཙ་རའི་བུད་མེད་དེས་ང་ལ་ནུ་མ་བསྣུན་པ་ནས་བཟུང་། རྫུན་
གཏམ་ཅི་རིགས་དང་ལྷན་དུ། ངོ་ལོག་ཅི་རིགས་དང་ལྷན་དུ། གསང་རྒྱ་ཅི་རིགས་དང་ལྷན་
དུ། ལས་ཀྱི་རླུང་དམར་གྱིས་འདེད་ཅིང་དེད་དེ། ལྡོག་ཏུ་མེད་པའི་བུ་ལོན་གྱི་འཁོར་བ་
མནར་མེད་ཅིག་ཏུ་ཚུད་ཚར་འདུག
དེ་རུ་ཡང་བསྐྱར་མི་ཡ་རབས་ཤིག་བྱེད་པའི་ལམ་བུ་ཡོད། འདི་ལཱ་ཤེན་ཧན་གྱི་སྐད་
ཆ་རེད།
འཁོར་བའི་བུ་ལོན་གཞལ་སའི་ལམ་བུ་ཞིག
དེ་རུ་བུ་ཆུང་ཞིག་ལག་མགོར་འཁྲིད་དགོས་ཡོད། དྭ་ཕྲུག་ཅིག་ལག་མགོར་འཁྲིད་
དགོས་ཡོད། ཧཱ་སན་གྱི་བུ་ཆུང་། ཁ་པུར་གྱི་གནས་ག་ཤེད་ཅིག་ན་ཡོད་པའི་ཧཱ་སན་གྱི་བུ་
ཆུང་ལག་མགོར་འཁྲིད་དགོས་ཡོད།
མི་ཤུགས་འདྲུད་འཁོར་ལ་བསྡད་དེ། ང་ཕྱིར་ལཱ་ཤེན་ཧན་གྱི་སར་ལོག ལམ་སྐབས་
སྔོན་ཆད་ཨ་ཕས་ང་ལ་བཤད་པའི་སྐད་ཆ་དེ་དྲན་ཁྱོད་ཀྱི་གནད་དོན་ནི་རྟག་པར་
གཞན་ཞིག་ཁྱོད་ཀྱི་ཕྱིར་དུ་ཉེན་ཁའི་གདོང་ལ་ངར་གྱིས་ལངས་ཡོང་བ་དེ་རེད། ད་ལྟ་ང་
ཕོ་ལོ་སོ་བརྒྱད་ལ་སོན། སྐྲ་ལོ་ཇེ་སེང་དང་ཟ་འགྲམ་ཇེ་སྔོ་རེད། ཉེ་ཆར་ཉ་རྔའི་རིས་ཀྱི་
མིག་ཟུར་གཉེར་མའང་མང་དུ་བརྩེགས་འདུག ད་ལྟ་ང་རྒས་ཟིན། ཡང་རྒས་ཐལ་ཏེ་རང་
གི་ཕྱིར་དུ་ཉེན་ཁའི་གདོང་ལ་ལངས་མི་ཐུབ་པའི་ཚོད་དུའང་ལྷུང་མེད། ལར་ཨ་ཕས་ཟོག་
ཟོབ་ཀྱི་སྐད་ཆ་མང་པོ་ལབ་མྱོང་རུང་། སྐད་ཆ་འདི་བདེན་པ་རང་དུ་མཐོང་།
ངས་ཡང་བསྐྱར་པའོ་ལི་ལེའི་འདྲ་པར་ངོས་ཀྱི་གདོང་པ་ཟླུམ་སྒོར་དེ་ལ་བལྟས་ནས་
བསྡད། དེའི་སྟེང་གི་ཉི་འོད་ལ་བལྟས་ནས་བསྡད། ངའི་སྤུན་ཆུང་གི་གདོང་པ་ཨང་། དེ་
དུས་ཧཱ་སན་ང་ལ་ཅི་འདྲའི་འདང་རྩིས་ཆེ། དེ་འདྲའི་བརྩེ་བར་ང་རང་སྔོན་ཆད་འཕྲད་
མྱོང་མེད། སང་ཕྱིན་ཡང་འཕྲད་མི་སྲིད། ད་ལྟ་ཁོ་ཕེབས་ཚར། འོན་ཀྱང་ཁོའི་གྲུབ་ཆ་ཞིག་
ད་རུང་ཤུལ་ན་ཡོད། ཁ་པུར་ན་ཡོད།
རེ་སྒུག་དང་བཅས།
ང་ཕྱིར་ལོག་དུས། ལཱ་ཤེན་ཧན་གྱིས་ཁང་པའི་གྲུ་ཟུར་དེ་ན་གསོལ་འདེབས་བྱེད་
ཀྱིན་འདུག ངའི་མིག་ལམ་དུ་སྣང་བ་ནི། ཏན་ཏན་ཁྲག་མདངས་མཆེད་པའི་བར་སྣང་གི་
གཤམ་རོལ་དེ་ན། གཟུགས་རིས་ཤིག་གིས་ཉི་མ་ནུབ་ཀྱི་ཕྱོགས་ལ་གུས་ཕྱག་འཚལ་གྱིན་
འདུག ངས་དེ་རྫོགས་པར་བསྒུགས་ནས་བསྡད།
དེའི་འཕྲོར་ངས་ཁོར་ང་ཁ་པུར་དུ་འགྲོ་རྒྱུ་ཡིན། སང་ཉིན་ཞོགས་པར་ཁལ་ཏེ་ཝི་ལ་
ཁ་པར་རྒྱོབ་ཅེས་སྨྲས།
“ངས་ཁྱོད་ཀྱི་ཕྱིར་དུ་སྨོན་ལམ་འདེབས། སྙིང་ཉེ་བའི་ཨ་མེར།” གློ་བུར་དེ་ཁོའི་
མིག་མདངས་རེ་བའི་འོད་ཀྱིས་ཁེངས་སོང་།

ལེའུ་བཅུ་དགུ་པ།

ང་ལ་སྔོན་ཆད་ལྟར་འཁོར་འཐོམས་ལངས། སྐབས་དེར་ངེད་གཉིས་ཀྱི་རླངས་འཁོར་
རྡུལ་སྐྱ་ཕྱུར་རེར། ངོས་སུ་བེའུ་རྡེལ་གྱི་བུ་ག་གཏོད་ཡོད་པའི་གཞུང་ལམ་གྱི་བརྡ་འཕྲིན་
བྱང་བུ་ཞིག་བརྒྱུད་དེ་སྐྱོད་ཀྱིན་ཡོད། བརྡ་བྱང་དེའི་ངོས་སུ “ཁའེ་པོལ་ཉག་གས་ཁྱེད་ལ་
དགའ་བསུ་ཞུ” ཞེས་བྲིས་འདུག ངའི་ཁ་ནང་དུ་སྐྱུར་ཆུ་བརྡོལ། ཕོ་བའི་ནང་ནས་གཅུ་
ལྷོག་རྒྱག ཁ་ལོ་པ་ཧྥ་ལི་ཏེས་མིག་མདངས་འཁྱག་པོས་ང་ལ་ཁྱུག་ཙམ་བལྟས། མིག་ནང་
དེ་ན་སྙིང་རྗེའི་དྲི་མ་ཏིལ་ཙམ་མེད།
“འུ་གཉིས་ཀྱིས་རླངས་འཁོར་གྱི་དྲ་མ་མར་ཕབ་ན་ཆོག་གམ།” ངས་དེ་ལྟར་དྲིས།
ཁོས་ལག་པ་ཡ་གཅིག་གིས་དཀྱོགས་འཁོར་སྐྱོར། ཡ་གཅིག་དེའི་ཤུལ་ན་གཉིས་ཙམ་
ལས་ལྷག་མེད་པའི་མཛུབ་མོའི་བར་དུ་ཐ་མག་འཚིར་ཞིང་། མདུན་ཕྱོགས་སུ་ལྟ་བའི་སྨུག་
མདོག་གི་མིག་ཟུང་གཡོ་བ་མེད་པར་སྐེད་པ་མར་བསྒུར་ནས་རྐང་པའི་འཁྲིས་ཀྱི་གཅུ་
འབིགས་སྣེ་ལེབ་དེ་ཡར་བླངས་ནས་ང་ལ་སྤྲད། ངས་དེ་རླངས་འཁོར་སྒོ་ངོས་ཀྱི་སྐོར་ཡུ་
ལྷུང་ཤུལ་ཨི་ཁུང་དེར་བཙུགས་ནས་ཤེལ་སྒོ་མར་ཕབ།
ཧྥ་ལི་ཏེས་ཡང་བསྐྱར་ཟུར་ཟའི་རྣམ་འགྱུར་དང་བཅས་ང་ལ་ལྟ། ཐ་ན་ཞེ་ལོག་པའི་
མིག་མདངས་དེར་འགེབ་རྫུ་ཙམ་མི་བྱེད། དེའི་འཕྲོར་སླར་ཡང་མཐོང་སྣེ་ཕྱིར་བསྡུས་ཏེ་མུ་
མཐུད་དུ་ཐ་མག་འཐེན་ཞོར་རླངས་འཁོར་བསྐོར། ཨམ་ལི་ཏེ་སོ་མཁར་ནས་ལམ་དུ་ཆས་པ་
ནས། ཁོས་ང་ལ་སྐད་ཆ་ཚིག་འགའ་བཤད་མྱོང་བ་མི་དྲན།
ངས་ཐུགས་རྗེ་ཆེ་ཞུས་རྗེས། མགོ་བོ་སྒེའུ་ཁུང་ལས་ཕྱི་ལོགས་སུ་བསྲིངས་ཏེ་ཚ་རེག་
འཐེན་པའི་གུང་ཡོལ་གྱི་གྲང་རླུང་རྒོད་པོས་གདོང་ལ་བར་མེད་འགྲབ་ཏུ་བཅུག མདུན་ལ་
བལྟས་ན། གཞུང་ལམ་དེས་ཁའེ་པོལ་ཉག་ཁིས་ཀྱི་གྲོང་ཚོའི་མངའ་ཁོངས་ཕྱེད་གཤགས་
བཏང་སྟེ་གཡའ་མ་དང་རྡོ་ཐལ་སྐྱ་བོས་ཁེབས་པའི་གཡང་གཟར་དང་ངམ་རོང་ཁྲོད་དུ་
སྦྲུལ་ནག་ལྟར་འཁྱུག་སོང་འདུག ངའི་དྲན་འཛིན་ཁྲོད་ཀྱི་རྣམ་པ་དང་ཡང་མཚུངས། དེ་
དུས། 1974ལོར། ཨ་ཕ་ངེད་གཉིས་ཀྱིས་རླངས་འཁོར་བསྐོར་ཏེ་ཀྱག་ཀྱོག་གི་ལམ་
འཕྲང་འདི་བརྒྱུད་དེ་སོང་མྱོང་། མྱ་ངམ་དང་རྔམ་བརྗིད་ཅིག་ཅར་འཁོར་བའི་རྫ་རྒྱུད་
འདིར། གཉན་འཕྲང་འོབས་རིང་རྫོགས་སུ་བྲལ། རི་ཆེན་རྩེ་མོ་གནམ་ལ་གཟེངས།
གཅན་འགག་གཟར་པོའི་ཐེམ་ཐོག་ཏུ་ས་འདམ་གྱིས་བརྩིགས་པའི་སོ་མཁར་སྣང་ལ། ལོ་
མང་རིང་བདག་མེད་དུ་ལུས་པས་རྡིབ་རལ་ཉམས་གུད་དུ་མངོན། ངས་ཤར་ཕྱོགས་ཧེན་
ཏུའུ་ཁུའུ་ཧྲི་རི་རྒྱུད་ཀྱི་དཀར་བོང་བོང་གི་གངས་རྩེར་བལྟས་ཏེ་སེམས་ཁམས་གཡེང་
ཐབས་བྱས། ཕོ་བའི་ནང་དུ་བདེ་བ་ཉི་ཚེ་བ་ཞིག་འཁོར། སྐབས་དེར་རླངས་འཁོར་གྱིས་
དཀྱོགས་ལོག་གཅིག་བརྒྱབ་པ་ཡིན་ན། ངའི་མཆིན་ཞབས་ནས་ཡང་བསྐྱར་སྐྱུག་མེར་
ལིང་ལིང་འཁོལ།
ཉིང་མོང་ཞིག་ཟོ་དང་ཇེ་བདེར་འགྲོ་ཡང་སྲིད།”
“ཅི་ཟེར།”
“ཉིང་མོང་། འཁོར་འཐོམས་ལ་ཕན། ལམ་འདིར་བགྲོད་ཐེངས་རེར་ངས་ཉིང་མོང་
རེ་སྟབས་ཟོན་དུ་བཟུང་བ་ཡིན།” ཧྥ་ལི་ཏེས་དེ་ལྟར་ཟེར།
“མི་དགོས། ཐུགས་རྗེ་ཆེ།” སྐྱུར་པོ་ཞིག་བཟའ་རྒྱུ་གླེང་བ་ཙམ་ཀྱིས་ཀྱང་ཕོ་བས་
གཅུ་ལྷོག་རྒྱག ཧྥ་ལི་ཏེས་ཁོང་དགོད་ཅིག་བརྒྱབ་སྟེ། “དེ་ནི་ཨ་རིའི་སྨན་རིལ་ལྟར་བེད་
ནུས་ཕེར་པོ་ཅན་ཡིན་མི་སྲིད་མོད། ཏག་ཏག་ངའི་ཨ་མས་ང་ལ་བཤད་པའི་གནའ་བོའི་
ལག་ཐབས་ཙམ་ཡིན” ཟེར།
ཁོར་ངོ་དགའ་བྱེད་པའི་གོ་སྐབས་རང་དགར་ཤོར་དུ་བཅུག་པར་འགྱོད་དེ་ངས། “དེ་
འདྲ་ཞིག་ཡིན་ན་ཉིད་ནས་ང་ལ་ཏོག་ཙམ་གནང་རོགས” ཞེས་སྨྲས།
ཁོས་འདུག་སྟེགས་རྒྱབ་མ་ལས་ཁུག་མ་ཞིག་བསྙབས་འོང་སྟེ་ནང་ནས་ང་ལ་ཉིང་
མོང་ཕྱེད་ཀ་ཞིག་སྤྲད། ངས་སོ་ཞིག་བརྒྱབ། སྐར་མ་འགའི་རྗེས་ངས། “ཁྱོད་ཀྱིས་བཤད་
པ་བདེན་པར་འདུག ང་ཅུང་ཙམ་ཇེ་བདེར་སོང” ཞེས་རྫུན་ལབ། ཨ་ཧྥུ་ཧན་པ་ཞིག་ཡིན་
པའི་ཆ་ནས། དཀའ་སྡུག་ཁུར་དུ་བརྣག་དགོས་རུང་གུས་ལུགས་ལུས་དང་འབྲལ་མི་རུང་།
ངས་ཁོར་ཉམ་ཐག་གི་གཉེར་འཛུམ་ཞིག་བསྡུས།
ཁོས “གནའ་སྔ་མོའི་ཉམས་མྱོང་ཙམ་རེད། བེད་ཆེ་བའི་སྨན་རིལ་བསྟེན་རྒྱུ་མེད་
པས་ཐབས་གཞན་མེད” ཟེར། ཁོའི་ངག་སྟབས་ད་སྔོན་གྱི་སུན་གཙེར་ན་མི་འདུག དུ་
བའི་ཐལ་སྣེ་གཏག་གིན་ངའོ་སྙམ་པའི་ངང་འགྲམ་ཟུར་གྱི་མེ་ལོང་ལས་ང་ལ་ལྟ། ཁོ་ཐ་
ཅི་ཁེའི་མི་རེད། ཤ་མདོག་ནག་ལ་གཟུགས་པོ་རིད་ཅིང་མཐོ། གདོང་པ་ཧྲིལ་པོར་དཀའ་
ཚེགས་ཀྱི་ལོ་ཟླའི་མནར་གཅོད་ཀྱིས་ཁེབས། ཕྲག་ཞེང་མི་ཆེ་ལ་སྐེ་མགུལ་ཕྲ་ཞིང་རིང་།
ཁ་ཚུར་འཁོར་སྐབས་ཨ་ར་རིང་པོའི་རྒྱབ་ན་འབུར་ཡོད་པའི་ཨོལ་མདུད་མཐོང་ཐུབ། ཁོས་
ཀྱང་གྱོན་པ་ངའི་དེ་ཙམ་ཞིག་བརྩེགས་འདུག སྟོད་འགག་ཅིག་གི་སྟེང་བར་ཚངས་ཀྱི་
ཕྱུ་པ་ཞིག་གྱོན། དེའི་སྟེང་ད་དུང་བལ་སྐུལ་སྦོམ་པོས་འཐག་པའི་ཕྱར་བ་ཞིག་གཡོགས།
མགོ་ལ་གསེག་ཙམ་སྒོས་ཕྱིང་ཞྭ་ཞིག་གྱོན། ཕར་བལྟས་ན་ཐ་ཅི་ཁེའི་དཔའ་རྒོད་ཨེ་ཧ་
རྨེ་ཏི་ཧྲ་མ་སུའུ་ཏེ་དང་འདྲ་སེ་བ་ཞིག་རེད། ཐ་ཅི་ཁེ་པས་དཔའ་རྒོད་དེ་ལ “ཕེན་རྗི་
ཤེར་གྱི་སེང་ཕོ” ཞེས་ཀྱང་འབོད།
ཧྥ་ལི་ཏེ་ནི་ཕའེ་ཧྲ་ཝ་ནས་ལཱ་ཤེན་ཧན་གྱིས་ང་ལ་ངོ་སྤྲོད་བྱས་པ་ཡིན། ལཱ་ཤེན་ཧན་
གྱིས་བཤད་ན་ཧྥ་ལི་ཏེ་ལོ་ཉེར་དགུ་ཡིན་ཟེར། འོན་ཀྱང་ཁོའི་དོགས་ཟོན་ལིང་ལིང་གི་
གདོང་པ་དེ་རྒས་གཉེར་གྱིས་བཙེམས་ཏེ་མ་མཐའ་ཡང་ལོ་ཉི་ཤུས་རྒས་པར་སྣང་། ཁོ་མ་ཙ་
ཧྲ་ལེ་ཕི་རུ་སྐྱེས་ཤིང་དེ་ག་རང་དུ་འཚོ་བ་བསྐྱལ་འདུག ལོ་བཅུའི་སྟེང་ཁོའི་ཨ་ཕས་ཁྱིམ་
ཚང་གང་པོ་འཁྲིད་དེ་ཅལ་པ་ཏི་རུ་སྡོད་གནས་སྤར་བ་རེད། ལོ་བཅུ་བཞིའི་སྟེང་། ཁོ་ཨ་
ཕར་འགྲོགས་ནས་མི་དམངས་བསྟན་སྲུང་རུ་ཤོག་ཏུ་ཞུགས་ཏེ་ལྟས་ངན་ཨུ་རུ་སུར་ཕྱིར་
རྒོལ་བྱས་མྱོང་ཟེར། ཕྱིས་སུ་གྱེན་འཕུར་གནམ་གྲུའི་འབར་མདེལ་གཅིག་གིས་ཁོའི་ཨ་ཕ་
ཧྲུག་གཙབས་མ་བྱས་བར་དུ། ཁོ་ཚོས་ཕེན་རྗི་ཤེར་གཅོང་རོང་ནས་ཨུ་རུ་སུར་ཕྱིར་རྒོལ་
གྱི་དམག་འཁྲུག་ཡ་ང་བ་དེ་བརྒྱབ་པ་རེད། དེའི་རྗེས་ཧྥ་ལི་ཏེ་ཆུང་མ་གཉིས་དང་ཕྲུ་གུ་ལྔ་
ཡི་བདག་པོ་གྱུར། ལཱ་ཤེན་ཧན་གྱིས་སྔོན་ཆད་ཁོ་ལ་ཕྲུ་གུ་བདུན་ཡོད་ཟེར། འོན་ཀྱང་ལོ་
འགའི་སྔོན། ཏག་ཏག་ཅལ་པ་ཏི་མཁར་གྲོང་གི་ཕྱི་ལོགས་དེ་ནས་ས་འོག་འབར་མདེལ་
འགས་ཏེ། ཁོའི་བུ་མོ་ཐ་ཆུང་གཉིས་ཀ་ལྷན་ཅིག་ལག་ནས་ཤོར་སོང་འདུག ཁོའི་རྐང་པའི་
མཛུབ་མོ་དང་གཡོན་ལག་གི་མཛུབ་མོ་གསུམ་ཡང་ཐེངས་དེའི་འབར་མདེལ་དོན་རྐྱེན་
ལས་བཅད་སོང་བ་རེད། དེའི་རྗེས་ཁོས་ཆུང་མ་དང་བྱིས་པ་གཞན་དག་ཁྲིད་དེ་ཁྱིམ་ཚང་
ཕའེ་ཧྲ་ཝ་རུ་གནས་སྤར་བ་རེད།
“འགག་སྒོ།”
ཧྥ་ལི་ཏེས་མ་རངས་པའི་ངག་གིས་དེ་ལྟར་ཟེར། ང་འདུག་སྟེགས་སྟེང་ཅུང་ཞིག་ཤ་
ལྷོད་དེ་བྲང་ལག་བཅོས་ནས་བསྡད། མགོ་ཡུམ་འཁོར་བའི་ཚོར་སྣང་ཡང་བར་སྐབས་རིང་
བརྗེད། འགག་སྒོ་ཡིན་རུང་སེམས་ཁྲལ་བྱ་དགོས་མི་འདུག ཨ་ཧྥུ་ཧན་གྱི་འབངས་དམག་
གཉིས་ཚུར་ཡོང་སྟེ། ངེད་གཉིས་ཀའི “སྐམ་སའི་སྐོར་གཡེང་གྲུ་བོ” ཡི་མིང་རྫིག་ཡོད་
པའིToyotaཆག་ཏོ་དེའི་ནང་བྲེལ་ལྟ་ཙམ་བྱས་རྗེས་ལག་པ་གཡོབ་སྟེ་སོང་ཞེས་པའི་བརྡ་
བསྟན། ལཱ་ཤེན་ཧན་ངེད་གཉིས་ཀྱི་འཆར་གཞིའི་ཟིན་བྲིས་ནང་ཧྥ་ལེ་ཏི་ཐོག་མར་བཀོད་
ཡོད། དེའི་འཕྲོར་ཨ་སྒོར་དག་ཁལ་རྡར¯ིདང་ཨ་ཧྥུ་ཧན་ཤོག་ལོར་ལ་བརྗེ་རྒྱུ། ཕྱུ་པ་དང་
ཕྱིང་ཞྭ་གྲ་སྒྲིག་བྱ་རྒྱུ་བརྙས་གཙེར་གྱི་བྲོ་བ་ཡོད་པ་ནི། སྔོན་ཆད་དངོས་སུ་ཨ་ཧྥུ་ཧན་
དུ་འཚོ་བ་རོལ་དུས་གྱོན་ཆས་འདི་དག་ངས་ལུས་ལ་ལེན་མྱོང་མེད། དེ་མིན་ཧཱ་སན་
དང་སའོ་ལ་བྷོ་ཕ་བུ་གཉིས་ཀའི་པའོ་ལི་ལེའི་མཉམ་པར་འཁྱེར་རྒྱུ་བརྗེད་མི་ཉན། ཐ་མ་དེ་
ནི་ཆེས་གཙོ་བོ་སྟེ། རིང་ཚད་བྲང་ཁར་བསླེབས་པའི་ཁ་སྤུ་ནག་པོ་རྫུན་མ་གཅིག་གྲ་སྒྲིག་
བྱ་དགོས། དབྱི་སི་ལན་ཆོས་ལུགས་ལ་མ་མཐའ་ཡང་ཐ་ལི་པན་གྱི་མིག་ནང་གི་དབྱི་
སི་ལན་ཆོས་ལུགས་ལ་ཁ་སྤུ་འདིས “མཛའ་སེམས” མཚོན་དགོས། མིག་འཁྲུལ་
འདི་འདྲ་བཟོ་རྒྱུར་བྱང་ཆ་ཡོད་པའི་ཕའེ་ཧྲ་ཝའི་ལྟས་ངན་འགའ། ཏག་ཏག་ལཱ་ཤེན་ཧན་
གྱི་ངོ་ཤེས་རེད། དེ་ཚོས་ལན་རེར་གནས་འདིར་ཡོང་སྟེ་གཡུལ་སའི་གནས་ཚུལ་ཕྱི་ལ་
སྒྲོག་མཁན་ནུབ་ཕྱོགས་ཀྱི་གསར་འགྱུར་འགོད་མཁན་ལའང་ཞབས་ཕྱི་འདི་རིགས་མཁོ་
འདོན་བྱེད་ཀྱིན་ཡོད་ཟེར།
ལཱ་ཤེན་ཧན་གྱིས་ང་ལ་ཁོའི་ས་ནས་ཉི་མ་མང་ཙམ་བསྡད་དེ་འཆར་གཞི་འཐུས་ཚང་
བཟོ་བའི་རེ་བ་བཏོན། འོན་ཀྱང་ངས་རང་ཉིད་གང་མགྱོགས་ལམ་དུ་རྡོག་ཐོན་དགོས་པ་
ཤེས་ཡོད། མདོ་དོན་བཤད་ན་རང་ཉིད་བློ་ཁ་འགྱུར་འགྲོ་བར་ཞེད་པ་ཡིན། བརྒྱ་ལ་སོམ་
ཉིའི་རྒྱ་རུ་ཚུད་ན་སྔ་འདང་ཕྱི་འདང་འཁྲུགས་ཡོང་། གཉིད་ཆག་ཡི་ག་འགགས་ཡོང་།
མཐར་ཐུག་འགྲོ་འདོད་ཀྱི་རྡོག་སྣེ་མི་འདོད་ཀྱི་རྡོ་ལ་ཐོགས་ཏེ་གནས་དེར་ཕྱིན་མི་དགོས
པའི་རྒྱུ་མཚན་སྣ་དགུ་འདྲེན་ཡོང་བར་ཞེད་པ་ཡིན། ད་རུང་། གལ་ཏེ་རྒྱང་རིང་ཨ་རི་ནས་
ཡོང་བའི་བདེ་སྐྱིད་འཚོ་བའི་གཡབ་མོ་དག་གིས་ཕྱིར་བསླུས་སོང་ཕྱིན། རང་ཉིད་དུས་
གཏན་དུ་རྙོག་མ་གཏིང་སློང་འདིར་འཇུག་མི་སྲིད་པར་མ་ཟད། བསམ་བཞིན་ཡོད་ཚད་
བརྗེད་ངས་ཀྱི་རྡོ་ཞབས་སུ་མནན་འགྲོ་བར་ཞེད་པ་ཡིན། རྐང་བཙུགས་ནས་རྒྱུས་ལོན་
བྱུང་ཚད་པོ་བོར་སྟོར་གྱི་རླུང་ལ་བསྐུར་འགྲོ་བར་ཞེད་པ་ཡིན། མ་ཟད། རང་ཉིད་གཙང་
པོ་རབ་མེད་འདིར་འཁུར་དུ་བཅུག་ནས། གཡོལ་ཐབས་གཟུར་ས་ཡེ་མེད་ཀྱི་འགན་འཁྲི་
དེ་དང་ཁ་གྱེས་ནས། ཧཱ་སན་དང་ཁ་གྱེས་ནས། ཤ་ཙག་ཙག་འབོད་འགུག་བྱེད་པའི་འདས་
དོན་བརྣག་མེད་དེ་དང་ཁ་གྱེས་ནས། མཐའ་མཇུག མི་ཚེ་འདིའི་འགྱོད་བཤགས་ཀྱི་གོ་
སྐབས་ཆེས་རྗེས་མ་དེ་དང་ཡང་གཏན་དུ་ཁ་གྱེས་ནས། ཕྱིར་ལྡོག་མེད་པའི་མུན་པའི་
འོབས་རིང་དེར་ཟགས་འགྲོ་བར་ཞེད་པ་ཡིན། དེར་བརྟེན། ཡོད་ཚད་ལ་འབྱོར་ཁོམ་འབྱུང་
ལོང་མ་བྱིན་པར་ང་རྦད་ཀྱིས་ལམ་དུ་ཆས། སའོ་ལ་ཡཱའི་ཕྱོགས་ནས་བཤད་ན། ངས་མོར་
ང་ཨ་ཧྥུ་ཧན་དུ་ལོག་པ་སྤྱང་པོའི་ལས་ཤིག་མིན་ཚུལ་བཤད་རྩིས་མིན། གལ་སྲིད་དེ་ལྟར་
ལབ་པ་ཡིན་ན། མོས་རང་ལ་སྤ་སེ་མངག་ཉོ་བྱས་ཏེ་ཁ་འཕྲོ་ན་ཨ་ཧྥུ་ཧན་དུ་འཕུར་གྲབས་
ཡོད་པའི་གནམ་གྲུ་དེར་འཛེག་སྲིད།
ཧྥ་ལི་ཏེ་ངེད་གཉིས་རྒྱལ་མཚམས་ནས་བརྒལ། མིག་གི་མཐོང་ཚད་དབུལ་ཞིང་
ཕོངས་པའི་རྣམ་པ་སྐྱ་གོག་གོག་ཏུ་འདུག ལོགས་གཉིས་སུ་གཅིག་འཕྲོར་གཅིག་མཐུད་
སྒོས་ཆགས་པའི་གྲོང་ཚོ་དེ་དག་ནི་གང་བྱུང་དུ་བོར་བའི་མཁོ་མེད་ཀྱི་རྩེད་ཆས་རེ་རེ་
དང་འདྲ་བར་བྲག་རྡོ་དག་གི་བར་བར་ལ་འཐོར་ཏེ་འདུག ཡང་ས་ཁང་དང་འཇག་སྤྱིལ་
དེ་དག་ནི། དོན་ལ་ཀ་བ་བཞི་ཡི་མགོར་རལ་ཧྲལ་གྱི་ཀླད་ཁེབས་ཤིག་གཡོར་ཚུལ་ཙམ་
རེད། དེ་གར་ངས་ལྭ་བ་རལ་ཏེ་ཧ་ལམ་གཅེར་རྗེན་དུ་སོང་བའི་བྱིས་པ་འགས་རྐང་གྲུག་
ཐེད་པོ་ཞིག་བདའ་འདེད་བྱེད་ཀྱིན་པ་མཐོང་། ཡང་ལེ་དབར་འགའ་ལ་བསྐྱོད་མཚམས།
ངས་སྐྱེས་པ་སྐོར་གཅིག་མར་གུམ་ཙོག་ཏུ་བསྡད་ཡོད་པ་མཐོང་། ཚུགས་ཀ་དེ་ནི་ཁྭ་ཏ་ཁྱུ་
གཅིག་སར་བབས་ཡོད་པ་དང་མཚུངས། ཁོ་ཚོ་དེ་ལྟར་སྡོད་ས་ཨུ་རུ་སུའི་ཐན་ཁེ་ཆག་རོ་
ཞིག་གི་སྒང་རེད། གྲང་རླུང་ཁྲོད་ཁོ་ཚོའི་འཁྲིས་ཀྱི་བལ་ཕྱར་གྱི་འདབས་ཁ་ཟེལ་ལེ་ལེ་
བྱེད། དེ་ལས་སྐད་སྒྲ་ཤག་དིར་དིར་སྒྲོག ཁོ་ཚོའི་རྒྱབ་ལོགས་སུ། ཕྱུ་པ་ཁམ་ནག་རིང་པོ་
གྱོན་པའི་བུད་མེད་ཅིག་གིས་ཕྲག་ཁིས་སུ་འཇིམ་རྫ་ཞིག་བཏེགས་ཤིང་། འཁོར་ལམ་གྱ་གྱུ་
ཞིག་དེད་དེ་འདམ་སྤྱིལ་བསྟར་ཕྲེང་གཅིག་གི་ཕྱོགས་སུ་འགྲོ་བཞིན་མཆི།
“ངོ་མ་ཡ་མཚན་རེད།” ངའི་ངག་ནས་དེ་ལྟར་ཐལ།
“ཅི་ཟེར།”
“ང་ཕྱིར་རང་གི་རྒྱལ་ཁབ་ཏུ་ལོག་པ་ཡིན་རུང་ཕྱི་ཡོང་གི་མགྲོན་པོ་ཞིག་དང་
མཚུངས།” ངས་དེ་ལྟར་ཁོར་ལན་བྱིན། ལམ་འགྲམ་དུ་འབྲོག་པ་ཞིག་གིས་ར་མ་རྗུད་གོག་
འགའ་ཁྲིད་དེ་སྔུན་དུ་འགྲོ་བཞིན་མཆི།
ཧྥ་ལི་ཏེས་ཁྲེལ་དགོད་གཅིག་བརྒྱབ་སྟེ་སྒེའུ་ཁུང་ལས་དུ་སྣེ་ཕར་འཕངས་ནས།
“ཁྱོད་ཀྱིས་ད་རུང་གནས་འདི་རྒྱལ་ཁབ་ཅིག་ཏུ་བརྩིའམ” ཟེར།
“ངས་བསམས་ན་ངའི་ཆ་ཤས་ཤིག་གིས་དུས་ནམ་ཡང་དེ་ལྟར་འདོད་སྲིད།” ངའི་
དོགས་ཟོན་གྱི་རྫི་གསང་ནི་རང་གི་བློ་ཡིད་ལས་འགོངས་པ་ཞིག་རེད།
‘ཨ་རི་ནས་མི་ལོ་ཉི་ཤུར་འཚོ་བ་རོལ་རྗེས་ཟེར་རམ” ཞེས་ཧྥ་ལི་ཏེས་དཀྱོགས་
འཁོར་རྒྱག་གིན་ལྒང་ལི་ཞིག་ནུབ་འགྲོ་བའི་ལམ་ངོས་ཀྱི་ས་དོང་དེར་འབྱོལ་ནས་ཕྱིན།
མགོ་ལྕོག་ལྕོག་ངས། “ང་ཨ་ཧྥུ་ཧན་ནས་ལག་ཆགས་པ་ཡིན” ཞེས་ལབ།
ཧྥ་ལི་ཏེས་ཁྲེལ་དགོད་ཅིག་བརྒྱབ།
“ ཁྱོད་ཅིའི་ཕྱིར་འདི་ལྟར་བགད་པ་ཡིན།”
“ཅང་མ་རེད།
“གསུང་རོགས། ངས་དེའི་རྒྱུ་མཚན་ཤེས་ན་འདོད།”
ཁ་ལོ་པའི་ཕྱོགས་ཀྱི་མེ་ལོང་དེ་ལས། ངས་ཁོའི་མིག་མདངས་འོད་ཀྲིག་ཀྲིག་འཚེར་
བ་མཐོང་། “ཁྱོད་ཀྱིས་ཤེས་འདོད་དམ།” ཁོས་ཅི་མི་སྙམ་པའི་སྣ་སྙེར་ཞིག་བྱས་ཏེ “ག་
རེ་ན། ངས་འདང་ཞིག་རྒྱག་ཡོང་ཨ། སྐུ་ངོ་ལགས། ཁྱོད་ལ་རྩེག་རིམ་གཉིས་སམ་ཡང་ན་
གསུམ་ཅན་གྱི་གཞིས་ཁང་ཞིག་ཡོད་སྲིད། ཁང་ལྟག་ཏུ་ར་བ་མཛེས་པོ་ཞིག་ཡོད་སྲིད། དེ་རུ་
ཁྱོད་ཀྱི་ལྡུམ་ར་པས་མེ་ཏོག་ཤིང་སྣ་དང་སིལ་སྡོང་ཅི་རིགས་བར་མཚམས་མེད་པར་བཏབ་
ཡོད་སྲིད། སྨོས་མ་དགོས་ཏེ། སྒོ་ཚང་མར་ཟྭ་བརྒྱབ་ཡོད་ངེས། ཡང་ཁྱོད་ཀྱི་ཨ་ཕས་ཨ་རིའི་
རླངས་འཁོར་བསྐོར་ཡོད་ལ། དེ་མིན་ཁྱོད་ལ་གླ་གཡོག་ཅིག་ཡོད་པ་མ་ཟད་ཧ་ལམ་ཧ་ཙ་ར་
ཞིག་ཡིན་སྲིད། ཁྱོད་ཀྱི་ཕ་མས་ལག་ཤེས་པ་བོས་ཡོང་ནས་གསོལ་སྟོན་གཤོམ་སའི་ཁང་པར་
རྒྱན་བཟོ་བྱེད། དེ་ལྟར་བྱས་ན། ཁོ་ཚོའི་གྲོགས་པོ་དག་མགྲོན་དུ་ཕེབས་ཏེ་ཇ་ཆང་དགྱེས་
དགུར་རོལ་ཞོར། ཨ་རི་དང་ཡོ་རོབ་ཀྱི་ལྗོངས་རྒྱུའི་མཐོང་ཐོས་འུད་བདེ་པོ་ཡོང་། ངས་ད་
རུང་རང་གི་བུ་ཆེ་བའི་མིག་གིས་རྒྱན་བསྐུག་ཐུབ། ཁྱོད་ཀྱིས་ཐེངས་དང་པོར་ཕྱིང་ཞྭ་གྱོན་
པ་རེད” ཅེས་ངའི་ཕྱོགས་སུ་ཁ་ཐེར་ཐེར་དགོད་ཀྱིན། སྔ་དྲགས་སུ་སྲིན་བུས་ཟོས་ཟིན་
པའི་སོ་ཕྲེང་མངོན་ཡོང་སྟེ་མཇུག་མཐར “ངས་བཤད་པ་ནོར་མེད་པ་མ་རེད་དམ” ཟེར།
“ ཁྱོད་ཀྱིས་འདི་དག་ལབ་དོན་ག་རེ་ཡིན།” ངས་དེ་ལྟར་དྲིས།
“ཁྱོད་ཀྱིས་ཤེས་འདོད་པ་མིན་ནམ།” ཁོས་དེ་ལྟར་ངའི་ཚིག་ལ་ཚ་ལན་སྤྲད་རྗེས།
གྱོན་པ་ཧྲལ་ཧྲུལ་གྱོན་ཞིང་རྩྭ་ལོ་གསོ་སྒྱེ་གང་འཁུར་ཏེ་ས་ལམ་སྟེང་ཧུར་པོར་སྐྱོད་མཁན་
བགྲེས་སོང་ཞིག་བསྟན་ནས “ཨ་ཧྥུ་ཧན་པ་ངོ་མ་ཟེར་བ་ཀན་རེད། སྐུ་ངོ་། ཀན་ནི་ད་
གཟོད་ངས་ངོ་ཤེས་པའི་ཨ་ཧྥུ་ཧན་པ་ཡིན། ཁྱོད། ཁྱོད་སུ་རེད། གནས་འདིར་མཚོན་ན་ཁྱོད་
ནི་ལམ་འགྲོ་པ་ཙམ་རེད། ཁྱོད་རང་གིས་མ་མཁྱེན་པ་མ་གཏོགས།”
ལཱ་ཤེན་ཧན་གྱིས་ཁ་སྔོན་ནས་ང་ལ་ཉེན་བརྡ་བཏང་ཡོད། ཁོས་ཁྱོད་ཨ་ཧྥུ་ཧན་གྱི་ས་
ཐོག་ཏུ་ཕྱིར་བསླེབས་ཕྱིན། ཤུལ་དུ་བསྡད་དེ་དམག་འཁྲུག་ལ་ཞུགས་མཁན་ཞིག་གིས་
རང་ཉིད་ལ་ཁ་འཇམ་ངོ་དྲོན་ཞིག་སྟེར་ཡོང་བར་རེ་བ་མ་རྒྱག་ཟེར། “ཁྱོད་ཀྱི་ཨ་ཕ། ད་
དུང་ཁྱོད་ཀྱི་བུ་མོ་གཉིས་ཀ་བསམས་ན་དངོས་གནས་མི་སེམས་སྡུག་སྤྱད་རེད། ཁྱོད་ཀྱི་
ལག་པར་སྐྱོན་ཞུགས་པའང་སྡུག་བསྔལ་ཆུང་ཆུང་མ་རེད།” ངས་དེ་ལྟར་སྨྲས།
“ང་ལ་མཚོན་ན་སྐད་ཆ་དེ་འདྲས་ཡིད་འཁུལ་མི་སྲིད།” མགོ་བོ་འཕྲེད་དུ་གཡུག་
གིན་ཁོས། “ཁྱོད་ཚོ་ཅི་ཐབས་གང་ཐབས་སྒོས་གནས་འདིར་ཕྱིར་ལོག་དོན་ག་རེ་ཡིན་
ནམ། སོ་སོའི་ཨ་ཕའི་ཁང་ཁྱིམ་དང་ཞིང་ས་བཙོངས་རྗེས། དངུལ་ལོར་ཁུག་མར་བླུགས་ཏེ།
ཕྱིར་ཨ་རིར་རང་ཚོའི་ཨ་མ་བཙལ་དུ་འགྲོ་བ་མིན་ནམ།”
“ངའི་ཨ་མ་ང་བཙའ་ཐོག་ནས་འདས་སོང་།”
ཁོས་དངན་པ་ཞིག་འབྱིན་ཏེ་ཐ་མག་རྐང་གཅིག་ལ་མེ་བགོས་ནས་ཅི་ཡང་མ་བཤད།
“སྡོད་དང་།”
“ཅི་ཟེར།”
“སྡོད་དང་། འོ་སྡུག་ཆགས། ང་བསྐྱུག་རྒྱུ་རེད།” རླངས་འཁོར་ལམ་འགྲམ་གྱི་རྡེའུ་
གསེག་ཁྲོད་བརྟན་པོ་ཞིག་སྡོད་ལོང་ཡང་མ་བྱིན་པར་ང་ལྷོག་གེར་ཕྱིར་བསྐྱུགས།
དགོང་ག་བསླེབས་ལ་ཉེ་དུས་ས་གཤིས་རིམ་བཞིན་འགྱུར་སོང་། ཉི་མའི་ཚ་གདུག་
གིས་གཞོབས་སྲེག་བྱས་པའི་རི་རྩེ་དག་དང་སྐྱ་ཐེར་ཐེར་གྱི་ངམ་གཡང་དག རིམ་
བཞིན་གཡུ་མདངས་རྫོགས་པའི་ལྗོན་ཤིང་གི་སྐྱེད་མོས་ཚལ་ཞིག་ཏུ་ངོ་བརྗེ་བརྒྱབ་སོང་
ལ། གཞུང་ལམ་ཡང་ལན་ཏི་ཁ་ཐོ་ནས་ཇེ་དམའ་རུ་སོང་སྟེ་སིན་ཝ་རེ་ས་ཁུལ་འཕྲེད་དུ་
བརྒལ་རྗེས། ལན་ཏི་ཁ་ན་རུ་ཐད་ཀར་བསླེབས་འདུག མཐར་ངེད་གཉིས་ཐོར་ཁམ]ནས་
ཨ་ཧྥུ་ཧན་རྒྱལ་ཁོངས་སུ་འཛུལ། ལམ་འགྲམ་གཡས་གཡོན་གྱི་ཤུག་སྡོང་དག་ངའི་བག་
ཆགས་ཁྲོད་ཀྱི་རྣམ་པ་དང་བསྡུར་ན་ཉུང་དུ་ཕྱིན་འདུག འོན་ཀྱང་ཁའེ་པོལ་ཉག་ཆེན་གྱི་
སུན་སྣང་ཡོང་བའི་འགྲུལ་བཞུད་དེའི་འཕྲོར་ཡང་བསྐྱར་སྔོ་ཁེབས་མཐོང་བྱུང་བས་ངའི་
རིག་པ་ཡང་ཧར་གྱིས་སངས། ངེད་གཉིས་ཏག་ཏག་ཅལ་པ་ཏི་དང་ཇེ་ཉེར་ཕྱིན། དེར་ཧྥ་ལི་
ཏེར་སྤུན་མཆེད་ཅིག་འདུག ངེད་གཉིས་ཀྱིས་དེ་རུ་གནས་ཚང་གཡོར་དགོས།
ཅལ་པ་ཏི་བརྒྱུད་དེ་འགྲོ་དུས་ཉི་མ་ད་དུང་དམར་ཐག་ཆད་མེད། གྲོང་ཁྱེར་འདི་
ནི་ནན་ཀ་ཧར”མངའ་སྡེའི་སྲིད་འཛིན་ལྟེ་གནས་རེད། སྔོན་ཚེ་དྲོད་འཇམ་གྱི་མཁའ་
དབུགས་དང་ཤིང་ཏོག་གིས་སྐད་གྲགས་ཆོད། ངེད་གཉིས་ཀྱིས་གྲོང་ཁྱེར་དབུས་ཀྱི་ཁང་
རྩེག་དང་རྡོ་ཁང་དག་གི་བར་གསེབ་བརྒྱུད་ནས་སོང་། བེ་ཏའི་སྡོང་བོའང་ཕྱིར་དྲན་ཁྲོད་
ལས་ཉུང་བར་སྣང་། མ་ཟད། ཁང་པ་ལ་ལ་ཐོག་ཁེབས་མེད་པའི་རྩིག་གྱང་འགའམ་སྐྱ་
ཉིལ་སོང་བའི་ས་ཕུང་ཙམ་དུ་གྱུར་འདུག
ཧྥ་ལི་ཏེས་ས་ལམ་ཞིག་དེད་དེ་ཕྱིན། ཐག་ཟིན་པའི་ཆུ་གྲོག་དེའི་འགྲམ་ནས “སྐམ་
སའི་སྐོར་གཡེང་གྲུ་བོའི” ཁ་བསྒགས། རླངས་འཁོར་ལས་མར་འགྲེད་སོང་རྗེས་ངས་རྐང་
ལག་ལ་རྨྱང་ཤད་བྱེད་ཀྱིན་ལུས་གཏིང་ནས་དབུགས་རིང་ཞིག་འབྱིན། སྔོན་གྱི་ཚེ། དཔལ་
དང་གཡང་གིས་བརྟས་པའི་ཅལ་པ་ཏིའི་བདེ་ཐང་དུ་འཇམ་མཉེན་རླུང་བུ་དལ་གྱིས་གཡོ།
སོ་ནམ་པས་བར་མཚམས་མེད་པར་བུར་ཤིང་འདེབས་འཛུགས་བྱེད། གྲོང་ཁྱེར་ཧྲིལ་པོའི་
མཁའ་དབུགས་ཁྲོད་ན་དྲི་བཟང་འཐིབས་ཏེ་ཡོད། ངས་མིག་བཟུང་བཙུམས་ཏེ་དྲི་ཞིམ་དེ་
བཙལ། འོན་ཀྱང་སྣ་ལམ་དུ་ཅི་ཡང་བསྣམ་རྒྱུ་མ་བྱུང་།
ཧྥ་ལི་ཏེས་སུན་སྣང་དང་བཅས “འགྲོ” ཟེར། ངེད་གཉིས་སླར་ཡང་ས་ལམ་དེར་
ཞུགས་ནས་སྐྱ་ཐེར་ཐེར་གྱི་སྦྱར་སྡོང་དཀར་པོ་འགའ་དང་ཁ་ཤོ་སྣ་རལ་དུ་སོང་བའི་ས་
གྱང་ཤར་མོ་ཞིག་བརྒྱུད་དེ་སོང་། གང་འཚམ་བསྐྱོད་རྗེས་རླངས་འཁོར་བསྡད་བྱུང་། ཧྥ་ལི་
ཏེས་ང་རང་ཁང་ལེབ་ཐབས་ཆག་ཅིག་ཏུ་ཁྲིད། ཤིང་སྒོ་དེ་ཐག་ཐག་བརྡུངས།
མགོ་དཀྲིས་དཀར་པོས་གདོང་པ་བཏུམ་མཁན་བུ་མོ་ཞིག་གིས་མགོ་བོ་སྒོ་ཧྲལ་ནས་
ཕྱིར་བསྲིངས་བྱུང་། མཚོ་མདོག་སྔོན་པོའི་མིག་ཟུང་ཆ་གཅིག་གསལ་ལེར་མངོན། མོས་
ཐོག་མར་ང་མཐོང་སྟེ་ལུས་པོས་འཁུམས་རིལ་ཞིག་བརྒྱབ། དེའི་འཕྲོར་ཧྥ་ལི་ཏེ་མཐོང་
བས་མིག་ནང་འོད་སྣང་འཚེར་གྱིན “ཨ་ཁུ་ཧྥ་ལི་ཏེ། ཁྱོད་བདེ་མོ” ཟེར།
“ཁྱོད་བདེ་མོ། སྙིང་ཉེ་བའི་མ་ལི་ཡ” ཞེས་ཧྥ་ལི་ཏེས་ཉིན་ཧྲིལ་པོའི་ངོ་སྡུག་བསྐྱུར་
ཏེ་འཛུམ་མདངས་ཕྱུང་ནས་མོའི་དཔྲལ་མདོར་འོ་འཇམ་པོ་ཞིག་བྱས། སྔ་ཕྱི་བྱས་ཏེ་ནང་
དུ་འགྲོ་བའི་ངེད་གཉིས་ལ་ལམ་ཕྱེ་ཞོར་བུ་མོ་དེས་བྲེད་ཤའི་ངང་ང་ལ་བལྟས་ཏེ་སྡོད།
འདམ་སྤྱིལ་གྱི་གནམ་གཅལ་ཤིན་ཏུ་དམའ། ཕྱོགས་བཞིའི་ལྡེབས་བཞི་སྟོང་བ་སྟོང་
རྐྱང་རེད། དཀར་ཆ་ཡོང་ས་འབའ་ཞིག་ནི་གྲུ་ཟུར་གྱི་འདེགས་བཞུ་དེ་གཉིས་རེད། གཅལ་
དུ་རྩྭ་གདན་བཏིང་འདུག ངེད་གཉིས་ཀྱིས་ལྷམ་ཕུད་ནས་དེའི་སྟེང་རྐང་པ་སྤོས། བྱིས་པ་
བུ་གསུམ་གྱང་རྩའི་འབོལ་གྲུམ་སྟེང་སྐྱིལ་ཀྲུང་དུ་སྡོད། འབོལ་གྲུམ་འོག་ཏུ་བཏིང་ཡོད་པ་
ནི་མཐའ་ཁར་རྙིང་དྲིལ་བརྒྱབ་པའི་བལ་ཕྱར་ཞིག་རེད། ཁ་སྤུ་ཅན་གྱི་སྐྱེས་པ་གཟུགས་
རིང་ཞིག་ཡར་ལངས་ཡོང་ནས་ངེད་གཉིས་ལ་སྣེ་ལེན་བྱས། ཧྥ་ལི་ཏེ་ཁོ་གཉིས་ཕན་ཚུན་
གྱི་སྐེར་འཁྱུད་དེ་འགྲམ་པར་འོ་བྱས། ཧྥ་ལི་ཏེས་ཁོའི་མིང་ལ་ཝ་ཞི་ཏེ་ཟེར། ཁོའི་ཕུ་བོ་ཡིན་
ཞེས་མཚམས་སྦྱོར་བྱས། དེའི་འཕྲོར་མཐེ་བོང་ངའི་ཕྱོགས་སུ་སྒྲེང་བསྡད་དེ “ཁོ་ཨ་རི་
ནས་ཡོང་བ་རེད” ཅེས་ལབ་རྗེས་ཁོའི་ཕུ་བོ་ངེད་གཉིས་བསྐྱུར་ཏེ་བུ་དེ་གསུམ་གཟས་ནས་
འཛུམ་དམུལ་དམུལ་བུད་སོང་།
ཝ་ཞི་ཏེ་ངེད་གཉིས་ཀྱིས་རྒྱབ་གྱང་ལ་བསྙེས་ཏེ་བུ་དེ་ཚོའི་སྔུན་ཐད་དུ་ཙོག དེ་ཚོས་
ཧྥ་ལི་ཏེ་ལ་ཀུ་རེ་བཤད་ཞོར་ཁོའི་ཕྲག་པའི་སྟེང་འགོ་བཞིན་རྩེ། ལར་ཇི་ལྟར་མི་དགོས་
ཞུས་རུང་ཅུང་ཞིག་སྡོད་བདེ་པོ་ཡོང་ཕྱིར། ཝ་ཞི་ཏེས་བུ་དེ་ཚོའི་ཁྲོད་ཀྱི་གཅིག་མངགས་ཏེ་
ང་ལ་བལ་ཕྱར་ཞིག་ཁྱེར་བྱུང་། མ་ལི་ཡས་ང་ལ་ཇ་འདྲེན། ཝ་ཞི་ཏེས “ལམ་སྐབས་ཁྱོད་
གཉིས་ཇག་པར་འཕྲད་མེད་པར་སྨོན” ཟེར། ཁའེ་པོལ་ཉག་ཆེན་གྱི་མིང་ལྟར་ཉེ་རིང་
ཀུན་ལ་རླུང་ལྟར་གྲགས་ཡོད་པ་ནི། ཡུལ་དེའི་ཁྲམ་ཇག་གིས་ས་དབྱིབས་བེད་སྤྱད་དེ་ལམ་
འགྲོ་པར་འཕྲོག་བཅོམ་བྱེད་པ་དེ་རེད། ངས་ལན་མ་བཏབ་སྔོན་ལ་ཝ་ཞི་ཏེས་མིག་ཁྲེབ་
ཁྲེབ་རྡེབ་ཀྱིན་སྐད་མཐོན་པོས། “འོ། སྨོས་ཀྱང་ག་ལ་དགོས། ཇག་པ་སུས་ཀྱང་ངའི་ནུ་
བོའི་རླངས་འཁོར་ཆག་ཏོ་དེ་མི་འདོད་ཁོ་ཐག་ཡིན” ཟེར།
ཧྥ་ལི་ཏེས་ལག་པ་སྐྱོན་མེད་དེས་པང་གི་བུ་ཐ་ཆུང་དེའི་མཆན་འོག་ཏུ་ཨི་ཙི་ལུ་གུ་རྩེ།
“ཁག་ཁག” དགོད་ཀྱིན་བྱིས་པ་དེས་རྐང་ལག་ས་གཡུག་རྡོ་གཡུག་བྱེད། “མ་མཐའ་
ཡང་ང་ལ་རླངས་འཁོར་ཞིག་ཡོད་པ་མ་རེད་དམ།” དབུགས་ཧལ་ཧལ་ཧྥ་ལི་ཏེས། “ཁྱོད་
ཀྱི་བོང་རྒན་ཉེ་ཆར་ག་འདྲ་རེད” ཟེར།
“ངའི་བོང་རྒན་བཞོན་ཏེ་ལམ་དུ་ཆས་ན་ཁྱོད་ཀྱི་རླངས་འཁོར་ལས་ལྷག”
“བོང་བུ་བཞོན་ན་ད་གཟོད་འཕོངས་ཏོ་ན་བ་མཁྱེན་ཡོང་།” ཧྥ་ལི་ཏེས་དེ་ལྟར་ཚིག་
ལན་བསྐྱོན་པར་ཚང་མ་ཆ་དིར་རེར་བགད། ང་ལའང་དགོད་ཁ་ཤོར། མཚམས་དེར་ངས་
ལོགས་ཀྱི་ཁང་མིག་དེ་ལས་བུད་མེད་ཀྱི་སྐད་ཅིག་གྲག་བྱུང་བ་ཐོས། ང་སྡོད་ས་ནས་བལྟས་
ན་ཁང་མིག་དེའི་ཕྱེད་ཅིག་མཐོང་ཐུབ། དེ་རུ་མ་ལི་ཡ་དང་གདོང་རས་ཁམ་ནག་གཡོགས་
པའི་བུད་མེད་ཅིག་གིས་སྐད་དམའ་མོས་ཕན་ཚུན་གླེང་མོ་བྱེད་ཀྱིན། ཆུ་ལྟིར་ཆེ་བ་གཅིག་
ལས་ཇ་དེམ་ནང་དུ་ཇ་འབྱོ་བཞིན་འདུག ལོ་ཚོད་ལ་བལྟས་ན་བུད་མེད་དེ་ཕལ་ཆེར་མ་
ལི་ཡའི་ཨ་མ་རེད།
“ཉིད་ནས་ཨ་རིར་ཕྱག་ལས་ག་རེ་གནང་བཞིན་ཡོད། སྐུ་ངོ་།” ཝ་ཞི་ཏེས་དེ་ལྟར་དྲིས།
‘ང་རྩོམ་པ་པོ་ཞིག་ཡིན།” ངས་དེ་ལྟར་ལབ་པ་ཐོས་རྗེས་ཕ་ཚད་ཀྱི་ཧྥ་ལི་ཏེ་ཡང་
མོའི་ངང་གཅིག་བགད།
“རྩོམ་པ་པོ་ཟེར་རམ” ཞེས་མངོན་གསལ་སྤྲོ་བ་འཕེལ་གྱིན་ཝ་ཞི་ཏེས། “ཁྱོད་ཀྱིས་
ཨ་ཧྥུ་ཧན་བྲིས་པ་ཡིན་ནམ” ཟེར།
ངས་ཁོར། “གསལ་བོར་བཤད་ན། ངས་བྲིས་མྱོང་། འོན་ཀྱང་ད་ལྟ་དེ་གླེང་རིན་
མེད” ཅེས་སྨྲས། སྒྲུང་གཏམ་དེའི་མིང་ལ《ཕྱིར་དྲན་དུ་བསྐྱུར་ཆོག་པའི་མཛའ་བརྩེ》
ཞེས་འབོད། དེའི་ནང་སློབ་ཆེན་གྱི་དགེ་རྒན་ཆེན་མོ་ཞིག་གི་གཏམ་རྒྱུད་བྲིས་ཡོད། ཉིན་
ཞིག དགེ་རྒན་ཆེན་མོ་དེས་རང་གི་ཆུང་མ་རང་གི་སློབ་མ་ཞིག་དང་མཛའ་ཡོད་པ་ཤེས་
རྗེས། ཀེ་ཕི་སི་པ(Gypsies)སྐོར་ཞིག་དང་འགྲོགས་ནས་ཡུལ་གྱར་བྱས། དང་ཐོག་ངས་
དེབ་དེ་བྲིས་པ་ཅུང་ཙམ་འཁྱོངས་འདུག་སྙམ་མྱོང་། དཔྱད་བརྗོད་པ་འགའ་རེས་དེ “དེབ་
མཆོག” ཅིག་རེད་ཟེར། ལ་ལས་ཐ་ན “མི་སེམས་བླ་ནས་འགུག” ལྟ་བུའི་དཔྱད་གཏམ་
ཡང་བྲིས་འདུག འོན་ཀྱང་གློ་རྡེག་ཅིག་ལ་དེབ་དེས་ང་ཁ་སྐྱེངས་སུ་བཅུག དེ་ནས་བཟུང་
དེབ་དེ་གླེང་འདོད་མེད་པར་གྱུར། མཚམས་དེར་ངས་ཝ་ཞི་ཏེས་སྒྲུང་གཏམ་དེའི་སྐོར་མ་
དྲིས་ན་བསམས།
“ཡང་ན་ཁྱོད་ཀྱིས་སྔར་བཞིན་ཨ་ཧྥུ་ཧན་རྩོམ་ཡིག་ཏུ་བྲིས་ཏེ། ཐ་ལི་པན་གྱིས་ང་
ཚོའི་རྒྱལ་ཁབ་ནས་ནག་ཉེས་ཅི་ཞིག་བཟོས་པ་འཛམ་གླིང་ཡུལ་གྲུ་ཀུན་གྱི་མི་རྣམས་ལ་
ཤེས་སུ་བཅུག་ན་རེད།”
“ཨུན། ང་ནི………ང་ནི་རྩོམ་པ་པོ་དེའི་རིགས་མིན།”
“འོ།” ཝ་ཞི་ཏེས་མགོ་བོ་ལྡེམ་ཙམ་བྱས་ཤིང་གདོང་པ་ཅུང་ཞིག་དམར་པོར་ཆགས་
ཏེ། “ཁྱོད་ཀྱིས་གསལ་བོར་མཁྱེན་ཡོད་ཚོད། དེ་ག་རང་རེད། ངས་ཁྱོད་ལ་དེ་ལྟའི་རེ་བ་
གདོན་མི་འོས………” ཟེར།
བར་གླགས་དེར། མ་ལི་ཡ་དང་བུད་མེད་གཞན་དེ་ནང་དུ་འཛུལ་བྱུང་། ལག་ཏུ་སྡེར་
མ་ཆུང་ངུ་ཞིག་བཏེགས་ཏེ་སྟེང་དུ་ཇ་དེམ་དང་ཕོར་བ་གཉིས་བསྟེན་འདུག
ཞུམ་ཞུམ་ངང་ཡར་ལངས་ཏེ་ངས་ལག་ཟུང་བྲང་དུ་བསྣོལ་ཞིང་སྐེད་པ་བསྒུར་ནས “ཁྱོད་
བདེ་མོ" ཞེས་ཁམས་འདྲི་གནང་།
བུད་མེད་དེས་ངོ་ཁེབས་མར་ཅུང་ཙམ་དེད་དེ་སྐེད་པ་སྒུར་ཙམ་བྱས་ནས “ཁྱོད་བདེ་
མོ” ཞེས་གུས་ལན་ཕུལ། མོའི་སྐད་གཉོམ་ཞིང་ཞུམ་པ་གོ་མི་གོ་ཙམ་ཞིག་རེད། མགོ་ནས་
མཇུག་བར་ངེད་གཉིས་ཀས་ཕན་ཚུན་གྱི་མིག་ནང་ལ་བལྟས་པ་མེད།
ལྕམ་མོ་དེས་ཚ་རླངས་ཐོལ་ཐོལ་གྱི་ཇ་ཕོར་ངའི་སྔུན་དུ་བསྟེན་རྗེས་ཕྱིར་ནུར་སྟེག་
གིན་ཟུར་ཁང་དེར་ལོག ཕྱིར་འགྲོ་དུས་མོའི་གཅེར་རྗེན་གྱི་རྐང་པ་ལས་གྲག་ཅ་ཅི་ཡང་མ་
བྱུང་། མར་ཙོག་སྟེ་ངས་ཇ་པ་ཏི་གར་པོ་དེ་འཐུང་བཞིན་བསྡད། མཚམས་དེར་ཝ་ཞི་ཏེས་
གཞི་ནས་འཚེར་སྣང་ཡོང་བའི་ཁུ་སིམ་དེ་དཀྲོག
“ ཁྱོད་ཕྱིར་ཨ་ཧྥུ་ཧན་དུ་ལོག་དོན་ཅི་ཡིན།"
“མི་འདི་དག་ཕྱིར་ཨ་ཧྥུ་ཧན་དུ་ལོག་དོན་ཅི་ཡིན་སྲིད་དམ། སྙིང་ཉེ་བའི་ཕུ་བོ” ཞེས་
སྐད་ཆ་ཝ་ཞི་ཏེ་ལ་བཤད་པ་ཡིན་རུང་། སྣང་ཆུང་གི་མིག་མདངས་ཀྱིས་ང་ལ་བལྟས་བསྡད་
དེ་ཧྥ་ལི་ཏེས་དེ་ལྟར་སྨྲས་བྱུང་།
“ཁ་རོག་སྡོད།” ཝ་ཞི་ཏེ་རླུང་ལངས་ཏེ་ནུ་བོར་ཚིག་ལོག་བརྒྱབ།
“ནམ་རྒྱུན་རྒྱུ་མཚན་དེ་ལས་གཞན་ཡོད་དམ།” ཧྥ་ལི་ཏེས། “ས་ཞིང་བཙོང་སྟེ།
ཁང་པ་བཙོང་སྟེ། སྒོར་མོ་སྐགས་ལ་བརྒྱབ་སྟེ། དེ་ནས་སྙིང་ཆུང་ཨ་བྲ་བཞིན་ཕྱིར་བྲོས་
འབྲོ། ཕྱིར་ཨ་རིར་བྲོས་འབྲོ། དེའི་འཕྲོར་དངུལ་སྤམ་པོ་དེ་བཟུང་ནས་ཁྱིམ་མི་འཁྲིད་དེ་མོ་
ཞི་ཁོར་གུང་གསེང་རོལ་དུ་ཕེབས་འགྲོ” ཟེར།
“ཧྥ་ལི་ཏེ།” ཝ་ཞི་ཏེས་སྐད་འགྲགས་གཅིག་བརྒྱབ། དེར་ཁོའི་བྱིས་པ་མ་ཟད་ཐ་
ན་ཧྥ་ལི་ཏེའང་སྐྲག་ཐག་ཆོད་སོང་། “ཁྱོད་ཀྱི་གུས་ལུགས་གང་ཞིག་ནས་བོར་སོང་བ་
རེད། འདི་ངའི་ནང་རེད། སྐུ་ངོ་ཨ་མེར་དོ་ཞག་ངའི་མགྲོན་པོ་རེད། ཁྱོད་ཀྱིས་རང་གི་ཁ་ལ་
བདག་བྱོས།”
ཧྥ་ལི་ཏེས་ཁ་གདངས་ཏེ་ཅི་ཞིག་ལབ་རྩིས་བྱས་རུང་། མཐར་བསམ་བློ་ཞིག་བཏང་
རྗེས་སྐད་ཆ་དེ་ཕྱིར་མིད་སོང་། དེའི་འཕྲོར་སྣ་མཛེར་ཕོག་པའི་ཁོག་སྡུག་དང་བཅས་རྒྱབ་
གྱང་ལ་བསྙེས་ཏེ་འབྲུ་མི་གསལ་བ་ཞིག་ལབ་ཀྱིན། རྐང་པ་ཞ་ཏོ་དེ་བདེ་པོ་དེའི་སྟེང་གཟར་
ནས་འཕྱ་བའི་མིག་མདངས་ཀྱིས་ང་ལ་ཕུར་ཚུགས་སུ་བལྟས་ཏེ་སྡོད།
“བཟོད་པར་གསོལ། སྐུ་ངོ་ཨ་མེར།” ཝ་ཞི་ཏེས། “ཆུང་དུས་ནས་བཟུང་། ངའི་
གཅུང་པོའི་ཁ་ནི་ཀླད་པའི་སྔོན་ལ་བུད་དེ་ཡོད” ཟེར།
“དོན་ལ་དེ་ནི་ངའི་འཕྱུག་སྐྱོན་ཡིན། ངོ་མ།” ངས་ཧྥ་ལི་ཏེའི་སྣང་ཆུང་གི་རྣམ་
འགྱུར་ལ་མ་བལྟས་པར་འཛུམ་ཆུང་ཞིག་གཏོད་རྩིས་དང་བཅས། “ངས་རང་ཉིད་ལ་ཕོག་
ཐུག་བཟོས་སོང་འདོད་མེད། ངས་ཁོར་རང་ཉིད་ཨ་ཧྥུ་ཧན་དུ་ཡོང་དོན་མ་བཤད་པས་ལན།
ང་ཞིང་ས་དང་ཁང་པ་བཙོང་དུ་ཡོང་བ་མིན། ང་ཁ་པུར་དུ་བུ་ཆུང་ཞིག་བཙལ་དུ་འགྲོ་
དགོས" ཞེས་བཤད།
“བུ་ཆུང་ཞིག་བཙལ་དུ་ཟེར་རམ།” ཝ་ཞི་ཏེ་མཚར་སོང་བ་འདྲ།
“འོ་ལེ།” ངའི་གློ་ཁུག་ལས་པའོ་ལི་ལེ་འདྲ་པར་དེ་ཕྱིར་བཏོན། ཡང་བསྐྱར་ཧཱ་སན་
གྱི་གདོང་པ་མཐོང་བྱུང་། ཡང་བསྐྱར་ཁོ་ཚེ་ལས་འདས་པར་སེམས་སྡུག་བཟོད་མེད་སྐྱེས།
འོན་ཀྱང་ངས་མཐོང་སྣེ་བསྡུས་ཏེ་འདྲ་པར་ཝ་ཞི་ཏེ་ལ་བསྟབས། ཁོས་ནན་ནན་ཁྲིག་ཁྲིག་
སྒོས་འདྲ་པར་དེར་ལྟ་ཞིང་། ཡང་མིག་ཟུང་ཡར་བཏེགས་ཏེ་ང་ལ་ལྟ། ཡང་མཐོང་སྣེ་ཕྱིར
འདྲ་པར་སྟེང་དུ་བསྡུས་ཏེ། “བུ་འདི་རེད་དམ” ཟེར།
ངས་མགོ་ལྕོམ་ལྡེམ་ཙམ་བྱས།
“ཧ་ཙ་རའི་བུ་འདི་ཟེར་རམ།”
“རེད་ལགས།”
“བུ་འདི་ཁྱོད་ལ་མཚོན་ན་དེ་འདྲའི་གལ་ཆེ་བ་ཞིག་ཡིན་ནམ།”
“ཁོའི་ཨ་ཕ………ཁོའི་ཨ་ཕ་ང་ལ་མཚོན་ན་ཧ་ཅང་གལ་ཆེན་ཡིན། འདྲ་པར་ངོས་
ཀྱི་སྐྱེས་པ་དེ་རེད། ད་ལྟ་ཁོ་ཤི་ཚར།”
མིག་ཁྲེབ་ཁྲེབ་རྡེབ་ཙམ་བྱས་ཏེ་ཝ་ཞི་ཏེས། “ཁོ་ནི་ཁྱོད་ཀྱི་གྲོགས་པོ་ཡིན་ནམ” ཟེར།
ངའི་སེམས་ནང་ནས “ཡིན” ཞེས་ལབ་སྟེ་ཨ་ཕའི་བྱ་བ་ངན་པ་དེ་གསང་འདོད་
ཅིག་སྐྱེས། འོན་ཀྱང་ད་ནི་རྫུན་གཏམ་མང་མེད་ན་ཉུང་མེད་པའི་ཚོད་ཡིན་པས་ངས། “ཁོ་
ནི་ངའི་ཕ་གཅིག་ལ་མ་མི་གཅིག་པའི་སྤུན་ཡ་ཡིན” ཞེས་ལབ་ཅིང་། ཡང་སེམས་མགོའི་
དགའ་སྡུག་ཅི་ནུས་སྒོས་མར་མནན་ཏེ། “ངའི་ཐང་བུ་སྤུན་ཡ” ཞེས་ཚིག་གཅིག་བསྣན་
ཏེ་ཇ་ཕོར་གྱི་ལོང་བུ་ལ་ལག་པས་རེག་གིན་བསྡད།
“ངས་ཁྱོད་ཀྱི་གསང་བ་ལྐོག་འབྲུ་བྱ་སྙམ་མིན།”
“དེ་མ་རེད། དེ་ངས་ཤེས།” ངས་ཁོར་ལན་བཏབ།
“ཁྱོད་ཀྱིས་ཁོར་ཇི་ལྟར་བཀོད་སྒྲིག་རྒྱག་རྩིས་ཡིན།”
“ཁོ་ཕའེ་ཧྲ་ཝར་འཁྲིད་དགོས། དེ་ན་ཁོར་ལྟ་སྐྱོང་བྱེད་མཁན་ཞིག་ཡོད།”
ཝ་ཞི་ཏེས་འདྲ་པར་ང་ལ་ཕྱིར་སྤྲད་ཅིང་། ལག་པ་མཐུག་པོ་དེ་ངའི་ཕྲག་སྟེང་དུ་
བཞག་བསྡད་ནས། “སྐུ་ངོ་ཨ་མེར། ཁྱོད་ནི་གུས་པར་འོས་པའི་ཕོ་ཁྱོ་ག་ཞིག་རེད། ཁྱོད་ནི་
ཨ་ཧྥུ་ཧན་པ་ངོ་མ་ཞིག་རེད" ཟེར།
ངས་ཁ་རོག་གེར་སྔོན་ཆད་ཀྱི་ནོངས་པ་དག་དྲན་གྱིན་བསྡད།
“ཁྱོད་དོ་ནུབ་ཁྱིམ་འདིར་ཕེབས་པ་ངའི་གཟི་བརྗིད་ཡིན།” ཝ་ཞི་ཏེས་དེ་ལྟར་སྨྲས་
བྱུང་། ངས་འཚེར་སྣང་དང་བཅས་ཁོར་ཚིག་འགའ་ལབ་རྗེས་མིག་འོག་ནས་ཧྥ་ལི་ཏེར་
བལྟས། ད་ཆ་ཁོས་མགོ་བོ་སྨད་དེ་རྩྭ་གདན་གྱི་མཐའ་ཁ་རལ་པོ་དེར་སྙམ་མེད་དུ་ལག་པ་
རེག་གིན་འདུག
ཅུང་ཞིག་འགོར་རྗེས། མ་ལི་ཡ་དང་མོའི་ཨ་མ་གཉིས་ཀས་དྲོད་རླངས་ཐོལ་ཐོལ་གྱི་
སྐྱོ་ཚ་ཁྱེར་བྱུང་། ད་རུང་བག་ལེབ་ལྷེབ་མོ་གཉིས་ཀྱང་འདུག “བཟོད་པར་གསོལ། ཤ་ཡོད་
པ་མ་རེད།” ཝ་ཞི་ཏེས། “ད་ཆ་ཐ་ལི་པན་ལ་མ་གཏོགས་ཤ་བཟའ་རྒྱུ་ཡོད་པ་མ་རེད” ཟེར།
“ངས་བལྟས་ན་འུ་ཚོའི་ལྟོ་འདི་ཡག་པོ་རང་རེད” ངས་དེ་ལྟར་ལབ། དོན་ལ་ཡང་
དེ་ལས་མ་འདས། ངས་ཁོ་དང་བྱིས་པ་ཚོས་ཀྱང་བཞེས་རོགས་ཞུས་ཀྱང་། ཁོས་ངེད་གཉིས་
མ་བསླེབས་སྔོན་ཁོ་ཚོས་ཏག་ཏག་ལྟོ་ཟོས་ཟིན་ཟེར། དེར་ཧྥ་ལི་ཏེ་ངེད་གཉིས་ཀྱིས་ཕུ་ཐུང་
ཡར་བརྫེས་ཏེ་བག་ལེབ་སྐྱོ་ཚར་ཁྲོལ་བུར་དཀྲུགས་ནས་བསྟེན་རྐྱང་བྱས།
བར་དེར་ངས་ཝ་ཞི་ཏེའི་བྱིས་པ་ཚོར་ལྐོག་ལྟ་ཞིག་བྱས། ཁོ་ཚོ་ཚང་མ་སྐེམ་རིད་རང་
དུ་འདུག ཁ་ལག་ལ་བཙོག་དྲེག་ཆགས། སྐྲ་ལོ་ཁམ་ནག་རྦད་རྦད་དུ་གཞར། མགོ་ལ་ཁ་
མཐའ་མེད་པའི་རྩྭ་ཞྭ་གྱོན། ད་རུང་ངེས་མིན་དུ་ངའི་མཁྲིག་མའི་གློག་རྡུལ་ཆུ་ཚོད་འཁོར་
ལོར་ལྐོག་མིག་གིས་ལྟ། ཐ་ཆུང་དེས་ཁོའི་ཕུ་བོར་སྐེ་ཤུབ་སྒོས་ཅི་ཞིག་ལབ་པར་ཕུ་བོས་
མགོ་བོ་ལྡེམ་ཙམ་བྱས། ཁོས་མིག་ཟུང་ངའི་དུས་ཚོད་འཁོར་ལོའི་སྒང་ལ་ཐོགས་འདུག
ལོ་ན་ཆེ་ཤོས་ཀྱི་བྱིས་པ་དེས། ངས་བསམས་ན་ལོ་བཅུ་གཉིས་ཙམ་རེད
པོ་འགུལ་གྱིན་གཅིག་མཚུངས་ངའི་ལག་འདོགས་ཆུ་ཚོད་སྟེང་ལ་ཅེར། ཟ་མ་ཟོས་རྗེས།
མ་ལི་ཡས་ཆུ་རྫ་ཀོང་གང་འཁྱེར་ཡོང་། ལག་པ་བཀྲུས་རྗེས་ངས་ཝ་ཞི་ཏེར་ཁོའི་བུ་ལ་
ལེགས་སྐྱེས་ཤིག་བྱིན་ན་ཆོག་གམ་ཞེས་དྲིས། ཁོས་མི་ཆོག་ཟེར་རུང་ངས་ཨུ་ཚུགས་བྱས་
པས་མཐར་ཁོས་མི་འདོད་བཞིན་དུ་ཁས་བླངས། ངས་ཆུ་ཚོད་འཁོར་ལོ་བཀྲོལ་ཏེ་བྱིས་པ་
གསུམ་ལས་ཐ་ཆུང་དེར་སྤྲད། ཁོས་ཞུམ་ཞུམ་ངང “ཐུགས་རྗེ་ཆེ” ཟེར།
“འདི་ལས་ཁྱོད་ཀྱིས་འཛམ་གླིང་རྒྱལ་ཁབ་གང་རུང་གི་ཆུ་ཚོད་ལ་ལྟ་ཐུབ།” ངས་
དེ་ལྟར་བཤད་པར་བྱིས་པ་ཚོས་གུས་པའི་སྒོ་ནས་མགོ་བོ་ལྡེམ་ལྡེམ་བྱེད་ཅིང་།
བསྐོར་ཏེ་ལག་འདོགས་ཆུ་ཚོད་ཕན་ཚུན་བར་སྤྲད་དེ་འདོགས་རེས་བྱས། འོན་ཀྱང་ཅུང་
ཟད་ཙམ་གྱི་འཕྲོར་སྤྲོ་བ་ཟད་དེ། ཁོ་ཚོས་ཆུ་ཚོད་འཁོར་ལོ་དེ་རྩྭ་གདན་སྟེང་རང་དགར་
གཡུགས་འདུག
“ཁྱོད་ཀྱིས་སྔ་མོ་ནས་དྲང་མོར་ང་ལ་ལབ་ན་རེད།” ཧྥ་ལི་ཏེ་འགྱོད་ཀྱིན་ཡོད་འདྲ།
ངེད་གཉིས་ཝ་ཞི་ཏེའི་ཆུང་མས་བཏིང་བའི་རྩྭ་གདན་སྟེང་གཤིབ་སྟེ་ཉལ།
“ཅི་ཞིག
“ཁྱོད་ཕྱིར་ཨ་ཧྥུ་ཧན་དུ་ཡོང་དོན།” སྐབས་དེའི་ཁོའི་ཁ་སྟབས་ཇེ་འཇམ་དུ་སོང་
སྟེ་དེ་སྔའི་ཚེར་མ་གཟེངས་རིང་དག་གི་རྗེས་ཤུལ་ཙམ་ཡང་མི་མཐོང་།
“ ཁྱོད་ཀྱིས་མ་དྲིས་པ་མིན་ནམ།”
“ཁྱོད་ཀྱིས་རང་འགུལ་སྒོས་ང་ལ་ལབ་ན་རེད།”
ཁ་ཚུར་འཁོར་ཏེ་ལག་པ་ཉིས་གུག་སྒོས་འགྲམ་པའི་འོག་བཞག་ནས། “ཡང་ན་ངས་
ཁྱོད་ལ་རོགས་རམ་བྱས་ཏེ་བུ་དེ་བཙལ་ནས་རྙེད་ཐུབ་ཀྱང་སྲིད” ཟེར། ངས་ཁོར་ཐུགས་
རྗེ་ཆེ་ཞུས།
“ངས་ནོར་འཁྲུལ་བཟོས་སོང་། གླེན་དཔག་མ་བྱས་ན་རེད།”
དངན་པ་ཞིག་འབྱིན་ཏེ་ངས་ཁོར་ལན་བྱིན། “དེ་སེམས་ལ་མ་འཛིན། ཁྱོད་ཀྱིས་ཏག་
ཏག་མ་ཤེས་པ་རེད། མ་ཤེས་པ་ལ་ཉེས་པ་མེད།”
ཁོའི་ལག་ཟུང་རྒྱབ་ཏུ་འཁྱིག་ཅིང་ཐག་པ་སྦོམ་པོ་དེ་མཁྲིག་མའི་ཤ་གསེང་དུ་ཟུག ཁོས་
སྲང་ལམ་དུ་པུས་མོ་སར་བཙུགས། གྲོག་སྐམ་ཞིག་གི་འགྲམ་དུ་པུས་མོ་སར་བཙུགས། ཁོའི་
མགོ་བོ་ཕྲག་པ་གཉིས་ཀྱི་བར་ལ་བསྣར། ཁོས་སྲ་མཁྲེགས་ཀྱི་ས་ངོས་སུ་པུས་མོ་བཙུགས་
འདུག ངག་ནས་གསོལ་བ་འདེབས། གཟུགས་པོ་ཡོམ་ཡོམ་འགུལ། ཁྲག་གིས་རྐང་སྣམ་
འཚོས། དུས་དེར་གནམ་མདོག་ས་སྲོས་ལ་ཉེ། ཁོའི་གྲིབ་མ་རིང་པོ་རྡེའུ་གསེག་གི་ངོས་ན་
ཕར་གཡོ་ཚུར་གཡོ་བྱེད། ཁོས་སྐད་དམའ་མོས་ཅི་ཞིག་ལབ་ཀྱིན་འདུག གཟབ་ཀྱིས་ཉན་
དུས་ཁོས་ཁྱོད་ཀྱི་ཕྱིར་དུ་ལན་གྲངས་ཁྲི་མ་འབུམ་ཡང་རུང་ཟེར། ཁོའི་གཟུགས་པོ་ཕར་
གཡོ་ཚུར་གཡོ་བྱེད། ཁོས་གདོང་པ་ཡར་བཏེགས་བྱུང་། ཡ་མཆུའི་སྟེང་ན་རྨ་ཤུལ་ཕྲའུ་ཞིག
གནས་དེར་མི་གཞན་པའང་འདུག
ངས་ཐོག་མར་མེ་མདའི་ལྕགས་སྦུག་མཐོང་། དེའི་འཕྲོར་ཁོའི་རྒྱབ་ན་ལངས་ཡོད་
པའི་མི་དེ་མཐོང་། དེ་ནི་སྐྱེས་པ་གཟུགས་རིང་ཞིག་རེད། ལུས་ལ་སྟོད་འགག་ཅིག དེའི་
སྟེང་ཕྱུ་པ་ནག་རིང་ཞིག་གྱོན། དེས་མགོ་བོ་སྨད་དེ་མདུན་ངོས་ཀྱི་མིག་ཁ་གཡོགས་ཟིན་
པའི་སྐྱེས་པ་དེ་ལ་ལྟ། མིག་ནང་ཧྲིལ་པོར་སྟོང་སྣང་འཁོར། གོམ་པ་གང་ཕྱིར་བཀྱེད་རྗེས་
དེས་མེ་མདའི་མཆུ་ཏོ་ཡར་བཏེགས་ནས་མདུན་གྱི་སྐྱེས་པ་དེའི་ལྟག་ཀོར་སྟེང་བཙུགས།
བར་དེར། ཉི་འོད་སྐྱ་བོ་ལྕགས་སྦུག་དེའི་སྒང་ལ་འཕྲོས་ཏེ་འོད་ཁྱུག་ཁྱུག་བྱེད།
ལའེ་ཧྥུ་མེ་མདའ་ལས་རྣ་བ་འགས་པར་བྱེད་པའི་སྐད་ཆེན་པོ་གྲག
ངས་ནག་སྦུག་སྦུག་གི་བོའུ་མཆུ་ལས་དུ་སྨུག་ལང་ལོང་ཞིག་ཡར་ལྡང་གིན་པ་མཐོང་།
དུ་སྨུག་དེའི་རྒྱབ་ལོགས་ནས་ངས་སྟོད་འགག་ནག་པོ་གྱོན་མཁན་སྐྱེས་པ་དེའི་གདོང་པ་
མཐོང་། དོན་ལ་དེ་ནི་གཞན་མ་རེད་ང་རེད།
ངས་སྔངས་སད་བརྒྱབ། སྐད་ངན་མིད་པར་ཁེགས།
ང་སྒོ་ཕྱིར་བུད། འོད་མདངས་མག་མོག་གི་ཟླ་བ་ཕྱེད་ཅིག་མཁའ་མཐར་རྒྱུ། ཀྲོང་ངེར་
འགྲེང་བསྡད་དེ་ངས་སྐར་ཚོགས་ཁྱབ་ཏུ་གདལ་བའི་མགོ་ཐོག་གི་ནམ་མཁའ་ལ་བལྟས།
འཛིང་འབུ་རྗིག་རྗིག་མུན་པའི་ཁྲོད་ཡིབ་བསྡད་དེ་སྐད་འབོད་ཙེར་ཙེར་སྒྲོག རླུང་བུ་
སྡོང་མགོ་ནས་གཡེང་སྟེ་འགྲོ། རྐང་འོག་གི་ས་གཞི་འཁྱག་སིབ་སིབ་བྱེད། དེ་མ་ཐག ཨ་
ཧྥུ་ཧན་གྱི་མངའ་ཁོངས་སུ་འཛུལ་བ་ནས། ཐེངས་དང་པོར་ངས་རང་ཉིད་ཕྱིར་ཕ་ཡུལ་དུ་
བསླེབས་ཡོད་པ་ཚོར། ལོ་ཟླ་འདི་དག་ཡོངས་སུ་བརྒལ་རྗེས། ང་ཡང་བསྐྱར་ཕྱིར་བསླེབས་
ཏེ་མེས་པོའི་ས་གཞིའི་སྟེང་རྐང་པ་གཉིས་བཙུགས་ཡོད་པ་ཚོར། ཏག་ཏག་ས་གཞི་འདིའི་
སྟེང་། ངའི་མེས་པོ་དེས་ཚེ་ལས་མ་འདས་སྔོན་གྱི་ལོ་དེར་མི་ཚེའི་ཁྲོད་ཀྱི་ཆུང་མ་གསུམ་
པ་དེ་ཁྱིམ་དུ་བསུས། 1915ལོར། ས་གཞི་འདིའི་སྟེང་། ཁ་པུར་ཧྲིལ་པོ་ལེབ་འཕྱག་རྒྱག་
མཁན་གཤེད་མ་འདར་ནད་མཆེད་དེ་བགྲེས་པོ་ཁོང་གི་ཚེ་སྲོག་ཕངས་མེད་ཕྲོགས། འོན་
ཀྱང་ཆུང་མ་ཐ་མ་དེས་ཁོར་སྔ་མ་གཉིས་ཀྱིས་སྟེར་མ་ནུས་པ་དེ་བྱིན་སོང་བུ་ཞིག་
བཙས་སོང་། ཏག་ཏག་ས་གཞི་འདིའི་སྟེང་། ངའི་སྤོ་བོས་གོང་མ་ནཱ་ཏེལ་དང་ལྷན་ཅིག་ཤྭ་
ཕོ་ཞིག་རྔོན་གསོད་བྱས་མྱོང་། ངའི་ཨ་མའང་ཏག་ཏག་ས་གཞི་འདིའི་སྟེང་ནས་ཚེ་ལས་
འདས། ཡང་ཏག་ཏག་ས་གཞི་འདིའི་སྟེང་། ཨ་ཕའི་གཅེས་འདང་འཐོབ་ཕྱིར། ངས་ལོ་ཟླ་
དེ་སྙེད་ཅིག་ལ་སྡུག་བསྔལ་དང་དཀའ་ཚེགས་ཁུར་ཏེ་ཤ་ཐང་རུས་ཐང་བྱས་མྱོང་།
ས་ཁང་དེའི་རྩིག་པར་རྒྱབ་ཁེན་ཏེ་ང་སར་བསྡད། གློ་རྡེག ངའི་རྟོག་སྣང་ཞིག་ལ།
རང་ཉིད་གནའ་བོའི་ས་གཞི་ལེབ་མོ་འདི་དང་ཁྲག་རྩ་གཞུང་སྦྲེལ་དང་ཤ་རུས་ལྷུ་འཕྲོད་
དུ་སོང་་་་་་འདི་ལ་ང་ཡ་མཚན་སྐྱེས། ང་གནས་འདི་དང་གྱེས་ཏེ་དུས་ཡུན་ཤིན་ཏུ་རིང་
པོ་ཞིག་ལོན། འགོར་དྲགས་ཏེ་ངས་ཡོད་ཚད་བརྗེད་ཆོག་ལ་ཡོད་ཚད་ཀྱིས་ངའང་བརྗེད་
ཆོག་ཚོད་ཡིན། ཡང་ས་ཆེན་འདིའི་ཚིགས་སོ་ག་ཤེད་ཅིག་ན་ང་ལ་ཁྱིམ་ཞིག་ཡོད་པ།
རྩིག་གྱང་འདིའི་ནང་རོལ་གྱི་བཟའ་མི་དེ་ཚོར་མཚོན་ན། རྒྱང་ཐག་རིང་ཐལ་ཏེ་སྐར་མའི་
གོ་ལ་གཞན་ཞིག་དང་མཚུངས། ཁྱིམ་དེ་ནས་ངས་སྔོན་ཆད་རང་གིས་ས་གཞི་འདི་བརྗེད་
ཚར་ཡོད་སྙམ། དོན་ལ་ངས་དེ་བརྗེད་མི་འདུག མ་ཟད། ཟླ་འོད་བསིལ་བསིལ་འདིའི་
ཁྲོད། ངས་རྐང་མཐིལ་གླན་སའི་ཨ་ཧྥུ་ཧན་གྱི་ས་གཞིའི་གཏིང་རིམ་གྱི་ཟབ་ཅིང་རླིང་བའི་
གདངས་རྙིང་དེ་ཚོར་བྱུང་། ཡང་ན་ས་གཞི་འདིས་ཀྱང་ང་རང་བརྗེད་མི་འདུག
ངས་ནུབ་ཕྱོགས་སུ་མཐོང་སྣེ་བརྐྱངས་ཏེ་སེམས་ལ་ཨ་ཡ་མཚན་སྙམ། ཏག་ཏག་རི་
ཚོགས་དེའི་ཕ་རོལ་གྱི་གནས་ག་ཤེད་ཅིག་ན། ཁ་པུར་སྔ་མ་ནང་བཞིན་ཡོད། དངོས་སུ་
ཡོད། ཡུལ་དུས་ཀྱིས་བསྐལ་པའི་ཕྱིར་དྲན་ཁོ་ན་ཙམ་ཞིག་ག་ལ་ཡིན། 《ཅིའུ་ཅིན་ཧྲན་
གྱི་དངོས་ཟིན་ཚགས་པར》གྱི་པར་ངོས་བཅོ་ལྔའི་སྟེང་འཁོད་པའི་ཨ་རིའི་མཉམ་འབྲེལ་
གསར་འགྱུར་ཁང་གི་སྙན་སྒྲོན་ཉི་ཚེ་བ་ཞིག་ག་ལ་ཡིན། ནུབ་ཁའི་རི་རྒྱུད་དེའི་རྒྱབ་
ཕྱོགས་ན། གཉིད་དུ་ཡུར་བའི་གྲོང་ཁྱེར་ཞིག་ཡོད། ངའི་ནུ་བོ་ཁ་ཤོ་ངེད་གཉིས་ཀྱིས་གནས་
དེ་ནས་ཤོག་བྱ་སྤུར་མྱོང་། ད་དུང་ཡུལ་ཕྱོགས་དེའི་གནས་ག་ཤེད་ཅིག་ནས། ངས་དོ་ནུབ་
རྨི་ལམ་ཁྲོད་མཐོང་བའི་སྐྱེས་པ་དེ། མིག་ཁ་བཅད་ཟིན་གྱི་སྐྱེས་པ་དེ། གཞི་ནས་རྐྱེན་ངན་
ལ་ཤོར་སོང་བ་རེད། སྔོན་གྱི་ཚེ། རི་རྒྱབ་དེ་གར་ངས་གདམ་གསེས་ཤིག་བྱས་མྱོང་། ཡང་ད་
ལྟའི་ཆར། དུས་རབས་གཅིག་གི་བཞི་ཆས་བར་ཆོད་དེ། ཏག་ཏག་གདམ་གསེས་དེའི་ཕྱིར་
ང་སླར་ཡང་གནས་འདིར་ལོག་དགོས་བྱུང་།
ཕྱིར་ནང་དུ་ལོག་གྲབས་ཡོད་དུས། ཁང་པའི་ནང་ནས་སྐད་ཆ་བཤད་པའི་སྒྲ་ཞིག་
གྲག་ཡོང་། དེ་ལས་ངས་ཝ་ཞི་ཏེའི་སྐད་ངོས་ཟིན་ཐུབ།
“བྱིས་པ་ཚོ་ལ་བཟའ་རྒྱུ་ཞིག་མ་ལྷག་གམ།”
ང་ཚོའི་གྲོད་པ་ཧ་ཅང་ལྟོགས་པ་བཤད་ཅི་དགོས། འོན་ཀྱང་ང་ཚོ་དམུ་རྒོད་མ་རེད།
ཁོ་ནི་ང་ཚོའི་མགྲོན་པོ་རེད། ཁྱོད་ཀྱིས་ཤོད་དང་། ངས་ག་རེ་བྱ་དགོས་སམ། ཤུ་
ཞེས་ཁོས་ངལ་དུབ་ངང་དངན་པ་རིང་པོ་ཞིག་འབྱིན།
སྐྱེས་མའི་སྐད་དེ་གྲག་བྱུང་། “སང་ཉིན་བཟའ་རྒྱུ་ཞིག་བཙལ་དུ་འགྲོ་དགོས།” ངུད་
མོ་རྒྱག་གིན་མོས “ངས་བྱིས་པ་འདི་ཚོ་ཇི་ལྟར……………” ཞེས་ཚིག་མཇུག་མཐུད་མ་ཐུབ།
རྐང་འཇབ་ལག་འཇབ་ངང་ང་ཕར་བུད་སོང་། སྐབས་དེར་ངས་བྱིས་པ་དེ་ཚོ་ཆུ་ཚོད་
འཁོར་ལོར་སྤྲོ་སྣང་མེད་སོང་བའི་རྒྱུ་མཚན་ཧ་གོ་བྱུང་། དོན་ལ་ཁོ་ཚོས་ངའི་དུས་ཚོད་
འཁོར་ལོར་བལྟས་པ་ག་ལ་ཡིན། ཁོ་ཚོས་ངའི་ཟ་བཞིན་པའི་ཟ་མ་ལ་བལྟས་པ་རེད། ངའི་
ལག་ནང་གི་དཀར་ཡོལ་ལ་བལྟས་པ་རེད། ཨ་ཁ་ཁ།
ངེད་གཉིས་ཕྱི་ཉིན་ཞོགས་པར་ལམ་དུ་ཆས། “སྐམ་སའི་སྐོར་གཡེང་གྲུ་བོའི” སྟེང་
མ་བུད་སྔོན། ངས་ཝ་ཞི་ཏེའི་ལྷག་བསམ་ཟོལ་མེད་ཀྱི་སྣེ་ལེན་ལ་ཐུགས་རྗེ་ཆེ་ཞུས། ཁོས་
རྒྱབ་ལོགས་ཀྱི་ཁང་མིག་དེ་སྟོན་གྱིན “ཉིད་ནས་ས་ཁང་འདི་ལ་རང་ཁྱིམ་ཞིག་གི་བསམ་
པས་ཟུངས། ཡར་མར་བྱོན་དུས་ཕེབས་རྐྱང་བྱོས” ཟེར། ཁོའི་བུ་གསུམ་པོ་སྒོ་ཁར་ལངས་
འདུག ཐ་ཆུང་དེས་དུས་ཚོད་འཁོར་ལོ་དེ་གྱོན་འདུག དུས་ཚོད་འཁོར་ལོ་ཆེ་དྲགས་ཏེ་
ཁོའི་མཁྲིག་མའི་སྒང་ན་ཕར་གཡུག་ཚུར་གཡུག་བྱེད།
ལམ་ལ་ཆས་མ་ཐག ངས་གཞོགས་ཟུར་གྱི་མེ་ལོང་ནང་བལྟས། རླངས་འཁོར་གྱིས་
བསླངས་པའི་གཞུག་རྡུལ་ཁྲོད་ཝ་ཞི་ཏེ་ཕ་སྤད་བཞི་པོ་ཚོམ་བུ་རུག་གེར་ལངས་འདུག
ངས་གློ་བུར་དུ་སེམས་ལ། གལ་སྲིད་ས་ཆ་གཞན་པ་ཞིག་ཡིན་ཚེ། བྱིས་པ་འདི་ཚོར་ཤུགས་
ཟད་དེ་རླངས་འཁོར་ཡང་བདའ་རྩེད་བྱེད་མི་ཐུབ་པའི་ཚོད་དུ་ལྷུང་མི་སྲིད་སྙམ།
ཞོགས་པ་དེར། སུ་ལའང་ཚོར་དུ་མ་བཅུག་པར། ངས་མི་ལོ་ཉེར་དྲུག་གི་ཡར་སྔོན་
བསྒྲུབས་མྱོང་བའི་དོན་བྱ་དེ་ཡང་བསྐྱར་ཐེངས་གཅིག་བསྒྲུབས་ལྟེབ་ཆག་ཏུ་སོང་
བའི་ཤོག་ལོར་སྤར་མོ་གང་རྩྭ་གདན་རལ་པོ་དེའི་འོག་ཏུ་བརྫངས།

ལེའུ་ཉི་ཤུ་པ།

སྐབས་དེའི་ཨ་ཧྥུ་ཧན་གྱི་རྣམ་པ་ཅི་འདྲ་ཞིག་ཡིན་པའི་ཐད་ནས། ཧྥ་ལི་ཏེས་ང་གློ་
བུར་ཧང་སང་འགྲོ་བར་དོགས་ཏེ་སྔ་མོ་ནས་ཉེན་བརྡ་བརྒྱབ་ཡོད། ཏག་ཏག་ཉེན་བརྡ་
བརྒྱབ་ཡོད། འོན་ཀྱང་མཐར་ཐུག་ཁོས་རང་གི་ཁ་ལྕེ་ངལ་བར་གཏད་པ་ཙམ་ལས། ཨ་ཧྥུ་
ཧན་གྱི་རྣམ་པ་མཐོང་མ་ཉིད། ང་གཅིག་མཚུངས་རང་དབང་མེད་པར་ཧང་སང་སོང་།
མདེལ་ཤུལ་གྱིས་ཁྲོལ་ཚགས་ལྟར་བཟོས་ཡོད་པའི་གཞུང་ལམ་བརྒྱུད་དེ། གཡས་
དཀྱོགས་གཡོན་སྒྱུར་ངང་ངེད་གཉིས་ཅལ་པ་ཏི་ནས་ཁ་པོར་དུ་བསྐྱོད། ང་ཐེངས་སྔོན་མར་
གཞུང་ལམ་འདིར་ཞུགས་དུས། རྒྱབ་གཞོང་གཡོར་རས་ཀྱིས་བཀབ་པའི་དོས་སྐྱེལ་རླངས་
འཁོར་དེར་བསྡད་ནས་ཁ་ཕྱོགས་ལྡོག་སྟེ་བསྐྱོད་པ་རེད། དགོང་མོ་དེར་ཨེན་ཙམ་མིན་ན།
དུག་གིས་མྱོས་པའི་ཨུ་རུ་སུའི་དམག་མི་དེས་གཞས་གཏོང་ཞོར་ངའི་ཨ་ཕ་མདེའུ་གཅིག་
གི་ལམ་ནས་མེད་པར་བཏང་སོང་། དེ་དུས་ཨ་ཕས་ཅུང་ཙམ་མིན་ན་ངའི་སྙིང་འགས་སུ་
བཅུག་པ་རེད། འོན་ཀྱང་ཉེན་ཁ་དེ་ནས་ཐར་རྗེས་ངས་ད་གཟོད་རང་གི་ཨ་ཕ་ནི་རུས་པ་
ལྕགས་ལས་སྲ་བའི་ཕོ་རྒོད་ཅིག་ཡིན་པ་རྟོགས། ཁ་པུར་ནས་ཅལ་པ་ཏིའི་བར་གྱི་གཞུང་
ལམ་ལ་ཁམ་ཁུམ་རང་རོང་ཆེ། དེའི་ཁར་རི་བྲག་གི་གསེབ་ནས་ཨ་ཀྱོག་པ་ཀྱོག་དང་ས་
ལྡིང་གནམ་ལྡིང་སྒོས་བགྲོད་དགོས་པས་མི་རྣམས་ཀྱི་ཀླད་པའི་རྒྱ་ཐག་གཏོར་ལ་ཁད་དུ་
གཏོང་བ་ཞིག་ཡིན། ད་ཆ་ལམ་འགྲམ་ཧྲིལ་པོ་སྐྱ་ཉིལ་ལེར་ཡོད་པ་ནི་དམག་འཁྲུག་ཐེངས་
དེ་གཉིས་ཀྱིས་གནོད་འཚེ་བཟོས་པའི་ཤུལ་རེད། ལོ་ངོ་ཉི་ཤུའི་ཡར་སྔོན་དེར། ངས་དམག་
འཁྲུག་དང་པོ་དེའི་ཆ་ཤས་ཙམ་མཐོང་མྱོང་། ལམ་འགྲམ་ག་སར་སྟོར་ཡོད་པའི་དངོས་
ཆས་དེ་དག་གིས་དམག་འཁྲུག་དེ་ཁད་ཉེ་ས་ནས་བྱུང་མྱོང་བར་སྦ་གསང་མེད་པར་གསལ་
འདེབས་བྱེད། འཚིག་རོར་གྱུར་པའི་ཨུ་རུ་སུའི་ཐན་ཁེ། བཙའ་རོར་སོང་ཞིང་འགྱེལ་
བརྡབས་སུ་སོང་བའི་དམག་འཁོར། ད་རུང་རི་འགབ་ཏུ་རྦལ་ལ་འགྲིལ་ཏེ་ལྷུ་འཐོར་ཡོད་
པའི་ཀྲེ་ཕུ་རླངས་འཁོར། དམག་འཁྲུག་ཐེངས་གཉིས་པ་དེའང་ངས་སྔོན་ཆད་བརྙན་
འཕྲིན་ལས་མཐོང་མྱོང་། ད་ལྟ་ཧྥ་ལི་ཏེའི་རླངས་འཁོར་གྱི་ཤེལ་སྒོ་བརྒྱུད་དེ་དངོས་སུ་མིག་
ལམ་དུ་མངོན་བཞིན་པ་འདི་རེད།
ཧྥ་ལི་ཏེས་བདེ་ལྕག་འཁྱུག་པོའི་ངང་ལམ་ངོགས་ཀྱི་ཀོང་དོང་དག་འཛུར་གྱིན་རླངས་
འཁོར་གཏོང་། འདྲིས་པར་གྱུར་ཚེ་ཁོའང་ཁ་འཁྲོལ་པོར་འདུག ཝ་ཞི་ཏེ་ཚང་གི་ཞག་
མལ་དེའི་རྗེས་ཁོའི་ལབ་གླེང་འབེལ་བོར་བྱུང་། ཁོས་ང་ཁ་ལོ་པ་ཟུར་པའི་འདུག་སྟེགས་
དེར་སྡོད་དུ་བཅུག ད་དུང་སྐད་ཆ་བཤད་དུས་ཚུར་ངའི་གདོང་ལ་ལྟ། ཐ་ན་ང་ལ་འཛུམ་
མདངས་སྟོན། ལག་པ་སྐྱོན་ཅན་དེས་བྱང་ཆ་དོད་པོའི་ངང་དཀྱོགས་འཁོར་རྒྱག་གིན་ཁོས་
ས་ཁང་གིས་གྲུབ་པའི་ལམ་འགྲམ་གྱི་གྲོང་ཚོ་དེག་དག་སྟོན་གྱིན། ཁོས་སྔོན་ཆད་ནས་གྲོང་
ཚོ་དེ་དག་གི་ཡུལ་མི་རྣམས་ངོ་ཤེས་ལ། ད་ཆ་དེ་ཚོའི་ཁྲོད་ཀྱི་མང་ཆེ་ཤོས་ཤི་ཟིན་པ་མིན་
ན། ཕ་ཁི་སི་ཐན་གྱི་སྐྱབས་འཆོལ་པའི་སྒར་ཁར་འཚང་ཡོད་ཟེར། མཐར་ཁོས “ལན་རེར་
ཤི་སོང་བ་དེ་ཚོ་ལས་ཅན་རེད་སྙམ་པ་ཞིག་ཀྱང་ཡོང” ཟེར།
ཁོས་ང་ལ་མེ་སྐྱོན་གྱིས་བརླགས་ཚར་བའི་གྲོང་ཚོ་ཆུང་ངུ་ཞིག་བསྟན། ད་ཆ་དེ་ནི་
གྱང་ཆག་ནག་པོ་རྟ་རྣ་ཧྲུག་གེར་ཡོད་པ་ཙམ་ལས་ཁང་ཀླད་ཟེར་བ་ཞིག་མི་མཐོང་། ཁྱི་
གུ་ཞིག་གྱང་རྩ་དེར་འཁུམས་ཏེ་ཉལ་འདུག “སྔོན་ཆད་འདི་ན་ང་ལ་གྲོགས་པོ་ཞིག་
ཡོད།” ཧྥ་ལི་ཏེས། “ཁོས་རྐང་འཁོར་ཞིག་གསོ་བྱས་ན་ལག་བདེ་པོ་ཞེ་དྲག་ཡོད། ལག་
རྔའང་རྡུང་ཤེས། ཐ་ལི་པན་གྱིས་ཁོའི་ཁྱིམ་ཚང་གང་པོ་ལེབ་གསོད་བྱས། མགོ་ཁང་ལའང་
མེ་བརྒྱབ” ཟེར།
ངེད་གཉིས་ཀྱིས་གཞོབས་ཚར་བའི་གྲོང་ཚོ་དེ་བརྒྱུད་ནས་སོང་། འཁུམས་ཏེ་གྱང་
རྩར་ཉལ་ཡོད་པའི་ཁྱི་གུ་དེར་འགུལ་འཕག་ཙམ་མི་འདུག དེ་ལྟར་ཤི་ཡོད་པ་མིན་འགྲོ།
སྔོན་གྱི་ཚེ། ཅལ་པ་ཏི་ནས་ཁ་པུར་གྱི་ལམ་ཐག་ཆུ་ཚོད་གཉིས་ཙམ་ཡིན། ཡང་ན་དེ་
ལས་ཅུང་ཟད་རིང་ཙམ། འོན་ཀྱང་ཐེངས་དེར་ཧྥ་ལི་ཏེ་ངེད་གཉིས་ཆུ་ཚོད་བཞི་ལ་བསྐྱོད་
དགོས་སོང་། མ་ཟད་གནས་དེའི་རྣམ་པ་མཐོང་མ་ཐག་ང་ཧ་ལས་སོང་། རྨ་ཤེ་བྷ་ཆུ་མཛོད་
བརྒྱུད་དེ་ཡོང་དུས་ཧྥ་ལི་ཏེས་སྔ་མོ་ནས་ང་ལ་གསལ་འདེབས་བྱས་ཡོད་ནའང་།
“ཁ་པུར་ནི་ཁྱོད་ཀྱི་ཕྱིར་དྲན་ཁྲོད་ཀྱི་དེ་ཡིན་པ་མ་རེད།” ཁོས་དེ་ལྟར་གསལ་
འདེབས་བྱས་པ་རེད།
“དེ་ངས་གོ་མྱོང་ཡོད།” ངས་ཀྱང་དེ་ལྟར་ལན་བཏབ།
སྐབས་དེར་ཧྥ་ལི་ཏེས་ང་ལ་ལྟ་ཙམ་བྱས། ཕར་བལྟས་ན་གོ་མྱོང་དང་མཐོང་མྱོང་
གཉིས་མི་འདྲ་ཞེས་པ་དང་འདྲ། དོན་ལ་ཁོའི་དེ་འགྲིག་འདུག ཁོས་ངེད་གཉིས་གཞི་ནས་
ཁ་པུར་དུ་འབྱོར་སོང་ཟེར་དུས། ངས་ཚིག་ཐག་བཅད་ཆོག་པ་ནི། རྦད་དེ་ཚིག་ཐག་བཅད་
ཆོག་པ་ནི། ཁོས་ལམ་ནོར་སོང་བ་ཁོ་ཐག་རེད། མཚམས་དེར་ཧྥ་ལི་ཏེས་ངའི་ཁ་གདངས་
མིག་ཅེར་གྱི་རྣམ་འགྱུར་དེ་ངེས་པར་མཐོང་ཡོད་སྲིད། གཅིག་བྱས་ན། ཁོས་བྱེས་ཡུན་རིང་
བའི་ཁ་པུར་གྱི་མི་རྣམས་འཁྱེར་ཏེ་ཕྱིར་ཁ་པུར་དུ་འབྱོར་ཐེངས་རེར། དེ་ཚོའི་གདོང་ལས་
ཀྱང་གཅིག་མཚུངས་ཧང་སང་གི་རྣམ་འགྱུར་མཐོང་བ་མང་བས་ད་ལྟ་གཞི་ནས་ལོབས་
ཡོད་ཀྱང་སྲིད།
ངའི་ཕྲག་པའི་སྟེང་རྡེབ་ཞོར་ཁོས་སྐྱོ་སྣང་དང་བཅས། “ཕྱིར་ཕེབས་པར་དགའ་བསུ་
ཞུ” ཟེར།
ཁང་པ་འགྱེལ་ཤུལ་ས་ཕུང་དང་སྤྲང་པོ། ག་ས་གང་དུ་མཐོང་ཐུབ་པ་ནི་རྣམ་པ་འདི་
གཉིས་ཙམ་རེད། ལར་སྔོན་ཆད་ཀྱང་སྤྲང་པོ་ཉུང་ཙམ་ཡོད་པ་ངས་དྲན་ཐུབ། ཨ་ཕའི་
གློ་ཁུག་ནང་ནམ་རྒྱུན་ཨ་ཧྥུ་ཧན་གྱི་དངུལ་ཊམ་སྤར་མོ་གང་བཟུང་བཟུང་ལ་ཡོད། སློང་མོ་
བྱེད་མཁན་བྱུང་ཚེ་སྒོར་མོ་དེ་དག་སྦྱིན་པར་གཏོང་རྐྱང་བྱེད། མ་ཟད་ཨ་ཕས་སྤྲང་པོ་ཞིག་
གི་སློང་མོར་ངོ་གཅོག་བྱས་མྱོང་བ་ངས་མི་དྲན། འོན་ཀྱང་ད་ཆ་སྲང་ལམ་གྱི་ག་ས་གར་
སྤྲང་པོ་མཐོང་ཐུབ། ཁོ་ཚོས་གསོ་མའི་ལྭ་བ་ཐེད་པོ་གྱོན། སྦགས་དྲེག་ཤིག་ཤིག་གི་ལག་
པ་བསྲིངས་ཡོང་སྟེ་ཟངས་ཊམ་རེ་སློང་བར་བྱེད། མ་ཟད་མང་ཤོས་བྱིས་པ་རེད། ཁོ་ཚོའི་
གཟུགས་པོ་ཆུང་ཞིང་རིད་ལ་ངོ་མདོག་སྡུག་རོག་གེར་སྨྲ་བ་ཅི་ཡང་མེད། ལ་ལ་ལོ་ལྔ་དྲུག་
གི་ཆེ་མ་རེད། ཕྱུ་པ་རིང་པོས་ལུས་པོ་གཅུད་པའི་སྐྱེས་མ་ཚོ་འདུ་འཛི་ཆེ་བའི་སྲང་ལམ་
གྱི་རྐ་ཆུའི་ཁར་ཙོག་ཅིང་པུས་མོའི་སྒང་ལ་བྱིས་པ་བཟུང་ནས་ཡང་དང་བསྐྱར་དུ། “སྐུ་
མཁྱེན་སྐུ་མཁྱེན། སྐུ་མཁྱེན་སྐུ་མཁྱེན” ཞེས་སློང་མོའི་གཅོང་སྐད་ཙེར་ཙེར་རྒྱག དེར
མ་ཟད། ངས་དང་ཐོག་མཉམ་འཇོག་མ་བྱས་པའི་དོན་བྱ་ཞིག་མཐོང་། སྐྱེས་མ་དེ་
ཚོའི་ཁྲོད་འཁྲིས་སུ་སྐྱེས་པ་ཡོད་མཁན་གཅིག་ཀྱང་མི་འདུག དེའི་རྩ་བ་བཤད་ཅི་དགོས།
དམག་འཁྲུག་དེས་ཨ་ཧྥུ་ཧན་གྱི་བྱིས་པའི་ཨ་ཕ་ཚོ། ཆུང་མའི་ཁྱོ་ག་ཚོ། མཐའ་གཅིག་ཏུ་
བསེ་རུའི་རྭ་ལྟར་རྙེད་དཀའ་བར་བཟོས་ཚར་སོང་བ་རེད།
ངེད་གཉིས་ཀྱིས་རླངས་འཁོར་བསྐོར་ཏེ་ནུབ་ངོས་ཁ་ཏེ་ཚ་གྲོང་ཁུལ་ལ་བརྟོལ་
བའི་སྲང་ལམ་ཞིག་འདེད་ཀྱིན་སོང་། ངས་དྲན་སོས་ཐུབ་པ་ནི། 1970ཡི་ལོ་རབས་ནང་།
གནས་འདི་ནི་ཚོང་འདུས་ཁྲོམ་ར་གཙོ་ཤོས་ཡ་ཏི་རྨེ་གྲོང་ཁུགས་རེད། ཆུ་ཐག་སྟེ་སྐུད་
ཉག་ལྟར་གྱུར་ཡོད་པའི་ཁ་པུར་གཙང་པོ་ངེད་གཉིས་ཀྱི་བྱང་ངོས་ན་ཡོད། གཞོགས་དེའི་
རི་ཤོད་དུ་བཅོམ་ཆག་སྐྱ་ཉིལ་བཟོས་པའི་སྔ་མའི་ལྕགས་རི་དག་གྱང་རྩེ་ཧྲིག་གེར་མངོན།
དེའི་ཤར་ངོས་དང་མཐུད་དེ་པེ་ལཤེ་སི་མཁར་རྫོང་རེད། མཁར་རྫོང་འདི་ཤོ་ཏ་པ་ཀྲ་རི་
རྒྱུད་དུ་བརྩིགས་ཡོད། 1992ལོར། དམག་ཤེད་ཅན་ཏོ་སི་ཏོན་གྱིས་རེ་ཞིག་མཁར་རྫོང་
འདི་བཅད་བཟུང་བྱས་མྱོང་། 1992ནས1996ལོའི་བར། མི་དམངས་བསྟན་སྲུང་དམག་
གིས་རྩ་འཛུགས་བྱས་པའི་མེ་སྒྱོགས་རུ་ཤོག་གིས་ཏག་ཏག་རི་རྒྱུད་དེ་ནས་སེར་རྒོད་
འབེབས་པ་བཞིན་འབར་མདེལ་རྫོགས་མེད་ཁ་པུར་ཁྲོང་ཁྱེར་ནང་བརྒྱབ་སྟེ། ད་ལྟ་ངའི་
མཐོང་ལམ་དུ་བྱུང་བའི་བསྐལ་པ་འཇིག་འདྲའི་གོད་ཆག་འདི་བཟོས་པ་རེད། ཤོ་ཏ་པ་
ཀྲ་རི་རྒྱུད་དེ་ནུབ་ཕྱོགས་སུ་ནར་མར་བརྐྱངས་ཡོད། ངས་དྲན་སོས་ཐུབ་པ་ནི། སྔོན་ཆད་
ཉིན་གུང་འཕེན་པའི་མེ་སྒྱོགས་ཀྱང་རི་རྒྱུད་དེ་ནས་ཉིན་བཞིན་གུང་ཚིགས་ཀྱི་སྐབས་
འུར་ལྡིར་རེར་འཕེན་ཡོང་། སྨྱུང་ཟླར་དེ་ནི་བརྡ་རྟགས་ཤིག་ཀྱང་ཡིན། ཉིན་དཀར་གྱི་ཟས་
བཅད་བཏང་ཆོག་པ་མཚོན། ལོ་ཟླ་དེའི་ནང་གྲོང་ཁྱེར་ཧྲིལ་པོ་ནས་ལྡིར་སྐད་དེ་གསལ་
ལྷང་ལྷང་ཐོས་ཐུབ།
“ཆུང་དུས་ངས་ལམ་ག་འདི་བརྒྱུད་དེ་ཡ་ཏི་རྨེ་རུ་གྲོང་ཁུལ་དུ་ཕྱིན་པ་ཡིན།” ཤུབ་
གཏམ་ལབ་པ་ལྟར་ངས། “སྔོན་ཆད་འདི་རུ་ཚོང་ཁང་མགྲོན་ཁང་ཟ་ཁང་སོགས་ཀྱིས་
བཀང་སྟེ་གློག་འོད་ཁྲ་ཆིལ་དགུ་ཆིལ་དུ་ཡོད། ངས་ནམ་རྒྱུན་མིང་ལ་ཀྲེ་ཧྥོ་ཟེར་བའི་ཚོང་
པ་ཞིག་གི་ས་ནས་ཤོག་བྱ་ཉོས་པ་ཡིན། ཁོས་སྔ་མའི་ཉེན་རྟོག་ཁང་དེའི་ལོགས་ནས་ཤོག་
བྱ་འཚོང་སའི་ཚོང་ཁང་ཆུང་ཆུང་ཞིག་ཕྱེ་ཡོད” ཅེས་སྨྲས།
“ཉེན་རྟོག་ཁང་དེ་ད་དུང་ཁ་མལ་དེ་རུ་ཡོད།” ཧྥ་ལི་ཏེས། “གྲོང་ཁྱེར་འདི་ལ་ཅི་
ཡོད་ཟེར་ན་ཉེན་རྟོག་པ་ཡོད། འོན་ཀྱང་ཁྱོད་ཀྱིས་ཡ་ཏི་རྨེ་གྲོང་ཁུགས་སམ་ཁ་པུར་གྲོང་
གི་གནས་གང་ནས་ཀྱང་ཤོག་བྱ་འཚོང་ཁང་ཞིག་རྙེད་ཚོད་མི་གདའ། དེ་འདྲའི་ཉི་མ་ཚར་
སོང་བ་རེད” ཟེར།
ཡ་ཏི་རྨེ་གྲོང་ཁུགས་དངོས་གནས་ས་ཕུང་ཞིག་ཏུ་གྱུར་ཚར་འདུག ད་རུང་ཡོངས་
སུ་འགྱེལ་མེད་པའི་ཁང་ཁྱིམ་འགའ་རེ་གཅེར་ཧྲེང་ངེར་གནམ་གཅལ་ལ་བུ་ག་ཆེན་པོ་
བརྡོལ་ཞིང་། རྩིག་ལྡེབས་ཧྲིལ་པོར་འཕུར་མདའི་ཆག་རོ་ཟུག་སྟེ་ཡོད་པ་མཐོང་ཐུབ། སྲང་
ཁུལ་བུབས་ཀྱིས་རྫ་གྱོ་ཆག་དུམ་གྱི་གད་སྙིགས་ར་བ་ཞིག་རེད། མདེལ་ཁུང་བཏོད་པའི་
ཚོང་འཕྲིན་གྱི་བྱང་ལེབ་ཅིག གསེག་ལོག་སྒོས་ས་རྡོའི་སྙིགས་རོའི་གསེབ་དེར་བརྡབས་
འདུག ངོས་སུ “ཉིད་ནས་ཁུ་ཁུལ་ཁུ་ནག……” ཅེས་ཁ་མི་ཚང་བའི་ཚོང་འཕྲིན་གྱི་ཡི་
གེ་སྣང་། ཕར་ཙམ་སོང་སའི་རྫ་ཆག་གྱོ་དུམ་མང་པོའི་གསེབ་ན་སྒེའུ་ཁུང་མེད་པའི་ཁང་
རོ་ཞིག་འགྲེང་འདུག ངས་བྱིས་པ་འགའ་དེའི་ནང་ན་རྩེད་ཀྱིན་པ་མཐོང་། ད་རུང་རྐང་
འཁོར་དང་ཤིང་རྟ་འཁོར་ལོ་སོགས་ཁྱི་ལྡོམ་དང་མཁོ་མེད་ཀྱི་དངོས་ཆས་ཆག་ཏོ་མང་པོའི་
གསེབ་ཕར་བགྲོད་ཚུར་རྒྱུག་བྱེད། གྲོང་ཁྱེར་གྱི་བར་སྣང་ནི་སྐྱ་མག་མོག་གི་རྡུལ་སྨུག་རེད།
གཙང་པོའི་ཕར་ཁ་དེར་དུ་རྐང་སྔོན་པོ་ཞིག་གྱ་གྱུའི་ངང་མཁའ་རུ་ལྡེམ་གྱིན་འགྲོ།
“སྡོང་བོ་དེ་དག་མི་མཐོང་བ་ཅི་རེད།” ངས་ཧྥ་ལི་ཏེར་དྲིས།
“དགུན་དུས་སུ་མི་རྣམས་ཀྱིས་བུད་ཤིང་དུ་བཅད་ཚར།” ཧྥ་ལི་ཏེས། “ལྟས་ངན་ཨུ་
རུ་སུས་ཀྱང་མི་ཉུང་བ་བཅད་སོང” ཟེར།
“ ཁོ་ཚོས་སྡོང་བོ་གཅོད་དོན་ཅི་ཞིག་ཡིན་ནམ།'
“ནམ་རྒྱུན་སྐུང་མདའ་སྤྲོད་མཁན་སྡོང་མགོར་ཡིབ་ཡོད་པ་རེད།”
སྐྱོ་སྣང་ཞིག་སེམས་གཏིང་ནས་འཕྱུར་ཡོང་། ཕྱིར་ཁ་པུར་དུ་ལོག་པ་ནི། ལོ་ངོ་དུ་མའི་
སྔོན་གྱི་གྲོགས་པོ་རྙིང་བ་ཞིག་གི་ངོ་འཕྲད་ལ་ཡོང་བ་དང་འདྲ་ཞིང་། ད་ཆ་གྲོགས་པོ་དེ་
འཁོས་ཆད་ཉམ་ཐག་ཏུ་སོང་སྟེ། ཐ་ན་མགོ་ཁང་ལྷགས་སྐྱོབ་ཙམ་དང་དངུལ་ཊམ་སྐར་ལི་
གང་ཡང་མེད་པའི་མུག་མཐའ་རུ་ལྷུང་འདུག
“ངའི་ཨ་ཕས་སྔོན་ཆད་ཧྲ་ལའེ་ནོ་གྲོང་ཁུལ་ནས་དྭ་ཕྲུག་ཁང་ཞིག་ཕུབ་མྱོང་།
མཁར་གྲོང་རྙིང་པའི་ཕྱོགས་ཀན་རེད། འུ་གཉིས་ཡོད་ས་འདིའི་ལྷོ་ངོས་སུ་ཁེལ་ཡོད།"
ངས་དེ་ལྟར་བཤད་པར་ཧྥ་ལི་ཏེས། “དེ་ངའི་བག་ཆགས་ན་ཡོད། ལོ་འགའི་སྔོན་བཀད་
སོང” ཟེར།
“རླངས་འཁོར་སྡོད་ཙམ་གནང་ན་ཆོག་གམ། ང་འདི་ནས་རྐང་ཐང་ལ་ཅུང་ཙམ་
སོང་ན་འདོད། དུས་ཚོད་རིང་པོ་མི་དགོས།”
ཧྥ་ལི་ཏེས་སྲང་ཤུར་ཞིག་གི་མདོ་ནས་རླངས་འཁོར་གྱི་ཁ་འཐེན། ལོགས་ན་ལངས་མ་
འགྱེལ་གྱི་ཁང་པ་ཞིག སྒོ་གླེགས་མི་མཐོང་།
“ཀན་སྔོན་ཆད་སྨན་ཁང་ཞིག་རེད།” ངེད་གཉིས་རླངས་འཁོར་ལས་འབབ་དུས་
ཆིག་ལབ་བཞིན་ཧྥ་ལི་ཏེས་དེ་ལྟར་ཟེར། ངེད་གཉིས་ཀྱིས་སླར་ཡང་རླངས་འཁོར་ཡ་ཏི་
རྨེ་གྲོང་ཁུགས་ནས་གཡས་སུ་དཀྱོགས་ཏེ་ནུབ་ཕྱོགས་གཟས་ནས་ཕྱིན། “དྲི་མ་དེ་ཅི་ཞིག་
རེད།” ཅི་ཞིག་འཚིག་པའི་དྲི་ངན་གྱིས་ངའི་མིག་ཆུའང་ཤ་ར་ར་བཞུར་དུ་བཅུག
“ས་སྣུམ།” ཧྥ་ལི་ཏེས་ལན་དུ། “གྲོང་ཁྱེར་འདིའི་གློག་འདོན་ཁང་གི་འཕྲུལ་ཆས་
ལ་ནམ་རྒྱུན་ཆག་སྐྱོན་འབྱུང་གིན་ཡོད། དེར་བརྟེན་གློག་བཀོལ་རྒྱུར་ཁག་ཐེག་ཅི་ཡང་
མེད་པས་མི་རྣམས་ཀྱིས་ནང་དུ་ས་སྣུམ་སྦར་གྱིན་ཡོད” ཟེར།
“ས་སྣུམ་ཟེར་རམ། ཁྱོད་ཀྱིས་སྔོན་ཆད་སྲང་ལམ་འདིའི་དྲི་མ་ཅི་ཞིག་ཡིན་པ་
ཨེ་ཤེས།”
ཧྥ་ལི་ཏེ་དགོད་ཞོར། “ཤ་སྲེག” ཟེར།
“ལུག་ཤ་སྲེག་པའི་དྲི་ཞིམ།” ངས་ཁ་ཇེ་གསལ་ལ་བཏང་སྟེ་བཤད།
“ལུག་ཤ” ཞེས་ཧྥ་ལི་ཏེས་མཆིལ་མ་ཞིག་མིད་དེ། “ད་ལྟ་ཁ་པུར་ན་ཐ་ལི་པན་ལ་
མ་གཏོགས་སུ་ལའང་ལུག་ཤ་ཟ་བའི་ཁ་བསོད་མེད” ཟེར། ཡང་ཁོས་ངའི་ཕུར་སྣེ་ནས་
འཐེན་ཙམ་གནང་སྟེ། “དེ་ཟེར་ན་………… ”
 ཁོས་སྐད་ཆ་བཤད་མ་ཚར་གོང་། རླངས་འཁོར་ཞིག་ངེད་གཉིས་ཀྱི་ཕྱོགས་སུ་ཤོར་
ཡོང་། “སྨ་ར་ཆེན་པོ་སྐོར་གཡེར་རུ་ཁག” ཧྥ་ལི་ཏེས་སྐད་དམའ་མོས་དེ་ལྟར་ཟེར།
དེ་ནི་ངས་ཐ་ལི་པན་མཐོང་ཐེངས་ཐོག་མ་དེ་ཡིན། ངས་སྔོན་ཆད་བརྙན་འཕྲིན་
ནམ། མཉམ་འབྲེལ་དྲ་རྒྱ། དུས་དེབ་ཀྱི་མདུན་ཤོག ཚགས་པར་སོགས་ཀྱི་ངོས་ནས་དེ་ཚོ་
མཐོང་མྱོང་། འོན་ཀྱང་ད་ཆ་ང་གནས་འདིར་འབྱོར་ཏེ་ཁོ་ཚོ་དང་དབྱིན་ཁྲུ་ལྔ་བཅུའི་བར་
ཐག་ལས་མི་འདུག སེམས་ནང་དུ་གློ་རྡེག་འཕྱུར་ཡོང་བ་ནི་སྦ་གསང་བྱ་ཐབས་མེད་པའི་
འཇིགས་སྐྲག་འབའ་ཞིག་མིན་ཞེས་ངས་རང་ལ་གསལ་འདེབས་བྱས། ཤ་དང་ཁྲག་གི་
གདོས་ཀྱིས་དེ་མ་ཐག་ལུས་གསེང་གི་རུས་པ་གཅིར་གནོན་བྱས་མ་སོང་ལ་སྙིང་གི་འཕར་
ཚད་ཀྱང་ཇེ་མགྱོགས་སུ་སོང་བ་མེད་ཅེས་ངས་རང་ལ་གསལ་འདེབས་བྱས། ཁོ་ཚོ་ཤོར་
བྱུང་། ཚོད་མེད་པའི་རྫིག་མདོག་དང་སྒྲོབ་ཉམས་ཀྱི་ངང་ནས།
ཁ་དོག་དམར་པོ་ཅན་གྱི་Toyotaཕེ་ཁཱ་རླངས་འཁོར་དེ་ངེད་གཉིས་ཀྱི་འགྲམ་ནས་
བསྐོར་སོང་། གདོང་པ་གདུག་གནག་གེར་ཡོད་པའི་ན་གཞོན་འགའ་རླངས་འཁོར་གྱི་རྒྱབ་
གཞོང་དུ་སྡོད། ཕྲག་ཁིས་སུ་བཀན་ཡོད་པ་ནི་ཨུ་རུ་སུས་བཟོས་པའི་མེ་མདའ་རེད། ཁོ་ཚོ་
ཚང་མར་སྟུག་ཅིང་རིང་བའི་ཁ་སྤུ་འདུག ལུས་སུ་ཕྱུ་པ་ནག་རིང་གྱོན། དེ་ལས་ཤ་ཁ་ནག་
ཅིང་ལོ་ན་ཉི་ཤུ་ཙམ་ལས་མེད་པའི་ལྟས་ངན་ཞིག་གིས་རྫི་མ་སྟུག་པོ་སྨིན་ཕྲག་ཏུ་བསྡུས་
ཤིང་ལག་ཏུ་ལྕག་ཚན་ཞིག་བཟུང་སྟེ། ཚེག་ཁྱིམ་སྙོམ་པོའི་ངང་རླངས་འཁོར་གྱི་འགྲམ་
གཞོགས་སུ་འབྲབ་ཀྱིན་འབྲབ་ཀྱིན་འགྲོ། ཁོས་མིག་རིག་རིག་ང་ལ་བལྟས་བྱུང་། ངས་
ཀྱང་ཁོར་ཕར་བལྟས། ཚེ་གཅིག་ལུས་གཅིག་འདིར། ང་འདི་འདྲའི་སྒྲིབ་མེད་གཡོགས་
མེད་དུ་གྱུར་པ་གཏན་ནས་མེད། དེའི་འཕྲོར་ཐ་ལི་པན་དེས་ཐ་མག་གི་རྩྭ་སྙིགས་འབྱར་
བའི་མཆིལ་མ་ཞིག་ཤུགས་ཀྱིས་སྟོར་ཏེ་མཐོང་སྣེ་གཡོལ་སོང་། ང་ལ་སླར་ཡང་དབུགས་
འབྱིན་རྔུབ་བྱེད་རྒྱུ་འདུག ཕེ་ཁཱ་རླངས་འཁོར་དེ་ཡ་ཏི་རྨེ་གྲོང་ཁུགས་ཀྱི་ཕྱོགས་སུ་བསྐོར་
སོང་། རྒྱབ་ཕྱོགས་ནས་ཐལ་རྡུལ་ཤར་གཅིག་གནམ་ལ་འཕྱུར་བྱུང་།
ཧྥ་ལི་ཏེས་སྐད་འགྲགས་དང་བཅས། “ཁྱོད་ལ་ཅི་ཞིག་བྱུང་སོང” ཟེར།
“ཅི་རེད།”
“གཏན་ནས་ཁོ་ཚོར་མིག་མ་བགྲད། ཁྱོད་ཀྱིས་གོ་བྱུང་ངམ། གཏན་ནས།”
སེམས་ལ་གནོང་བག་འདྲ་ཞིག་འཁོར་གྱིན་ངས་ཁོར “ངས་བསམ་བཞིན་དེ་ལྟར་
བྱས་པ་མིན" ཞེས་སྨྲས།
“ཁྱོད་ཀྱི་གྲོགས་པོས་ལབ་པ་དེ་ལས་འགྲིག་པ་ཞིག་གང་ན་ཡོད། སྐུ་ངོ་། ཁྱོད་ཀྱིས་
ཁྱི་སྨྱོན་ཞིག་ལ་བེར་ཀས་མ་གཙག་ན་ཡག” རླངས་འཁོར་གྱི་ཕྱི་ལོགས་ནས་སུ་ཞིག་
གིས་དེ་ལྟར་ལབ། དོན་ལ་སྐད་ཆ་དེ་ཡོང་ས་སྤྲང་རྒན་ཞིག་རེད། ཁོ་རྐང་རྗེན་མར་མདེའུ་
ཤུལ་གྱིས་ཁེབས་པའི་ཨར་སྐྲུན་གྱི་སྐས་ཐེམ་དེར་སྡོད། ལུས་ཀྱི་ལྭ་ངན་དུག་པོ་ཐེད་
ཅིང་རལ་ཏེ་དར་ལྕོག་དང་འདྲ། མགོ་ན་ཚི་དཀག་ཏུ་སོང་བའི་མགོ་དཀྲིས་ཤིག གཡོན་
གཞོགས་ཀྱི་མིག་ཀོང་སྟོང་བར་སོང་སྟེ་ནག་སྦུག་གེར་མངོན། མིག་སྐྱི་གོང་ནས་ཐུར་
ལ་ལུག གྲུམ་ནད་ཐེབས་པའི་ལག་པ་དེས་ཕེ་ཁཱ་དམར་པོ་བསྐོར་སོང་སའི་ཕྱོགས་སྟོན་
གྱིན། “ཁོ་ཚོས་རླངས་འཁོར་བསྐོར་ཏེ་ཕྱོགས་མཚམས་སོ་སོར་ཁོ་ཚོར་ཕོག་ཐུག་བཟོ་
མཁན་རེ་ལག་ཏུ་ཨེ་ཚུད་ལ་རེ་བ་རྒྱག་བཞིན་ཡོད་པ་རེད། ནམ་ཞིག་ལ་དེ་འདྲའི་མི་ཞིག་
རྙེད་ཡོང་ཚོད་རེད། དེ་དུས་ཁྱི་སྨྱོན་དེ་ཚོའི་འགོངས་ཁའི་ནང་ལ་བཟའ་རྒྱུ་ཞིག་རག་ཡོང་
ལ། ཡུན་རིང་སོང་བའི་ཁོག་གི་བྱིང་འཐིབས་དེའང་གཞི་ནས་དྭངས་འགྲོ་བ་རེད། དེའི་
འཕྲོར་མི་རེ་རེས ‘གསོལ་ལོ་མཆོད་དོ་ཨན་ལཱ’ ཞེས་སྐད་འབོད་རྒྱག འོན་ཀྱང་ཁོ་ཚོར་
སུན་གཙེར་བཟོ་མཁན་མ་བྱུང་ན། ཨུན། ཁོ་ཚོས་གང་འདོད་འདོད་དུ་སྡང་གདུག་འཕུད་
རྒྱུར་དགའ། དེ་འདྲ་ཞིག་ཨེ་རེད” ཟེར།
“ཐ་ལི་པན་ཉེ་སར་བཅར་དུས། ཁྱོད་ཀྱིས་མིག་གིས་ས་ངོས་ལ་ལྟ་དགོས།” ཧྥ་ལི་
ཏེས་ང་ལ་དེ་ལྟར་བསྐྱར་དུ་བསྒོས།
“ཁྱོད་ཀྱི་གྲོགས་པོས་གསལ་འདེབས་ཡག་པོ་བྱས་སོང་།” སྤྲང་པོས་བར་ལ་ཁ་
བཅུག་སྟེ་སྨྲས། ཁོས་གློ་ལུ་ཞིག་བརྒྱབ་སྟེ་ལུད་པ་སྦག་དྲེག་ཆགས་པའི་ལག་ཕྱིས་ཀྱི་ཁུད་
དུ་འབྱིད་དེ། “བཟོད་པར་གསོལ། ཉིད་ནས་ཨ་ཧྥུ་ཧན་ནེལ(ཨ་ཧྥུ་ཧན་གྱི་སྒོར་མོ)རྡོག་རེ་
སྦྱིན་པར་གནང་རོགས” ཞེས་སྟོད་དབུགས་འཚང་གིན་ལབ།
“ཁོར་ཁ་ཡ་མ་བྱེད། འུ་གཉིས་འགྲོ།" ཧྥ་ལི་ཏེས་ངའི་དཔུང་པ་ནས་འཐེན་གྱིན་དེ་
ལྟར་ཟེར།
ངས་བགྲེས་པོ་དེ་ལ་ངོ་གྲངས་ཆིག་འབུམ་ཅན་གྱི་ཨ་ཧྥུ་ཧན་ཤོག་ལོར་གཅིག་སྦྱིན་
པར་བཏང་། ཧ་ལམ་ཨ་སྒོར་གསུམ་གྱི་གོང་ཚོད་རེད། རོ་སྟོད་སྒུར་རེར་ཁོ་ཚུར་སྒོར་མོ་ལེན་
དུ་ཡོང་། ཁོའི་ལུས་ནས་འཐུལ་ཡོང་བའི་དྲི་ངན—འོ་མ་སྐྱུར་པོ་དང་གཟའ་འཁོར་
འགར་འཁྲུད་རྒྱུ་མ་བྱུང་བའི་རྐང་རུལ་ཞིག་དང་མཚུངས། ང་ལ་སྐྱུག་མེར་ཞིག་ལྡང་བྱུང་།
ཁོས་ཙབ་ཙོབ་ངང་སྒོར་མོ་གློ་ཁུག་ནང་བཅུག་སྟེ་མིག་ཡ་གཅིག་པོ་རིག་རིག་འཁོར་
གྱིན། “སྐུ་ངོ་ལགས། ཁྱོད་ཀྱི་གཏོང་ཕོད་དང་ལྡན་པའི་གནང་སྦྱིན་ལ་ཐུགས་རྗེ་ཆེ” ཟེར།
ངས་ཁོར། “སྤོ་ལགས། ཁྱེད་ཀྱིས་ཁ་ཏེ་ཚའི་དྭ་ཕྲུག་སྙོར་ཁང་ག་པར་ཡོད་པ་ཤེས་
སམ” ཞེས་དྲིས།
ཁོས་ང་ལ། “དེ་བཙལ་ཁག་པོ་མེད། ཏ་ལེ་རྨན་གཞུང་ལམ་གྱི་ནུབ་གཞོགས་ན་ཡོད།
འཕུར་མདས་དྭ་ཕྲུག་སྙོར་ཁང་རྙིང་བ་དེ་གཏོར་རྗེས། བྱིས་པ་ཚོ་གནས་དེར་སྤར་སོང་བ་
རེད། ངོ་མ་སྤྱང་ཀིའི་མཆེ་བར་ནས་ཐར་རྗེས་གླག་མོའི་སྡེར་ཞབས་སུ་ཚུད་སྐད་པ་རེད་
ཡ” ཟེར།
ངས་ཁོར་ཐུགས་རྗེ་ཆེ་ཞུས་རྗེས་ཁ་ཕྱིར་འཁོར་ནས་སོང་།
“ཆེས་ཐོག་མ་ཡིན་ནམ།”
“ཅི་ཟེར།”
“ཁྱོད་ཀྱིས་ཆེས་ཐོག་མར་ཐ་ལི་པན་མཐོང་བ་ཡིན་ནམ།”
ངས་ཚིག་གཅིག་ཀྱང་མ་བཤད། སྤྲང་རྒན་གྱིས་མགོ་བོ་ལྡེམ་ལྡེམ་འཛུམ་ཆུང་སྟོན་
ཡོང་། ཁ་ནང་གི་སོ་དེ་ཚོར་རྩི་རིན་ཞིག་མི་འདུག དེའང་ཁྱར་ཁྱོར་དུ་སོང་ཞིང་སེར་དྲེག་
གིས་སྦགས། “ངས་ད་རུང་དེ་ཚོས་དང་ཐོག་ཁ་པུར་ཧྲིལ་གྱིས་བླངས་སོང་བའི་རྣམ་པ་
མཐོང་མྱོང་། དེ་དུས་ཅི་འདྲའི་སྤྲོ་བ་ལ།” ཁོས་མུ་མཐུད་དུ་བཤད་དོན། “གསོད་གཏུབས་
མཇུག་རྫོགས་སོང་བ་རེད། དགའོ། །བྲོད་དོ། །འོན་ཀྱང་སྙན་ངག་པའི “སྐྱིད་སྐྱིད་འདྲ་
བའི་བརྩེ་དུངས། མི་སྐྱིད་སྡུག་གི་སྣ་འདྲེན' ཟེར་བ་དེ་ལས་བདེན་ཞིག་གང་ན་ཡོད།"
ངོ་ལ་འཛུམ་མདངས་འཁོར་གྱིན་ངས། “སྙན་ཚིག་དེ་ངས་ཀྱང་ཤེས། ཧ་ཧྥེ་ཙིས་བྲིས་
གནང་བ་རེད” ཅེས་སྨྲས།
“རེད་རེད། ཁོང་གིས་བྲིས་གནང་བ་རེད།” བགྲེས་པོས་ང་ལ། “ངས་ཅི་ལ་མི་ཤེས།
ངས་སྔོན་ཆད་སློབ་ཆེན་ནང་དེ་ཁྲིད་མྱོང” ཟེར།
“ཁྱེད་ཀྱིས་སློབ་ཆེན་དུ་སློབ་ཁྲིད་གནང་མྱོང་ཟེར་རམ།”
བགྲེས་པོས་གློ་ལུ་རྒྱག་གིན་སྐད་ཆའི་འཕྲོ་བསྐྱངས། “ལོ་ནསལོའི་བར
ངས་ཧ་ཧྥེ་ཙི། ཀ་ཡ་རྨོ།  ལུའུ་རྨི། པའེ་ཏིལ། ཅ་རྨི།
སཱ་ཏེ་སོགས་ཁྲིད་པ་ཡིན། ངས་ཐ་ན་ཐེ་ཧེ་རན་ནས་འཆད་ཁྲིད་
བཙུགས་མྱོང་། དེ་ནིལོ་རེད། གསང་བའི་བག་ལ་ཞ་བའི་པའེ་ཏིལ་སྐོར་གྱི་འཆད་
ཁྲིད་ཡིན། ངས་ད་རུང་སྐབས་དེར་དགེ་སློབ་ཚང་མས་ཐལ་མོ་བརྡབས་པ་དྲན་སོས་ཐུབ།
ཧ།" ཁོས་མགོ་བོ་འཕྲེད་དུ་གཡུག་གིན། “འོན་ཀྱང་རླངས་འཁོར་སྒང་གི་ན་གཞོན་
དེ་ཚོ་མ་མཐོང་ངམ། ཁྱོད་ཀྱིས་བལྟས་ན། ཁོ་ཚོའི་མིག་ནང་ནས་སའོ་ཧྥེ་རིང་ལུགས་ལ་
རིན་ཐང་ཡོད་དམ་ཅི” ཟེར།
“ངའི་ཨ་མས་ཀྱང་སློབ་ཆེན་དུ་སློབ་ཁྲིད་གནང་མྱོང་།” ངས་དེ་ལྟར་སྨྲས།
“མོའི་མིང་ལ་ཅི་ཟེར།”
“སའོ་ཧྥེ་ཡ-ཨ་ཀ་ལཱ་མེ།”
ཁོའི་ལིང་ཏོག་གིས་ཟིན་པའི་མིག་ཡའི་ནང་དུ་འོད་ཟེར་འཕྲོ་བཞིན། “ཀྱེ་མ། ‘མུ་
མེད་ངམ་ཐང་རྩྭ་ལོ་སྐྱ་ཟད་སྔོ་བརྗེ། །ཆོས་ངན་རྒོལ་མཁས་མེ་ཏོག་བཞད་དཀའ་འཐོར་
སླ།” མོ་ནི་དེ་ལྟར་སེམས་འཕང་མཐོ་ཞིང་སྐུ་ཟིལ་རྫོགས་ཏེ་ཡོད་པ་ཞིག་ཡིན། ངོ་མ་སྐྱོ་
སྒྲུང་རེད་ཡ” ཟེར།
“ཁྱོད་ཀྱིས་ངའི་ཨ་མ་ངོ་ཤེས་སམ།” ངས་དེ་ལྟར་འདྲི་ཞོར་ཁོའི་འཁྲིས་སུ་མར་ཁུམ་
སྡོད་བྱས།
“ཅི་ལ་མི་ཤེས། ཏག་ཏག་ཤེས” ཞེས་སྤྲང་པོས་ཚིག་རྔ་བསྐྱངས། “སྔོན་ཆད་སློབ་
ཐུན་གྲོལ་རྗེས་ངེད་གཉིས་ལྷན་དུ་བསྡད་དེ་ལབ་གླེང་བྱེད། ཐེངས་ཐ་མ་དེ་ཆར་བ་འབབ་
པའི་ཉིན་མོ་ཞིག་ཡིན། ཕྱི་ཉིན་མཐའ་རྒྱུགས་ལེན་དགོས་ཡོད། ངེད་གཉིས་ཀྱིས་ཆབས་
ཅིག་ཁམ་འབྲས་སྒོང་བག་ཅིག་ལོངས་སུ་སྤྱད་པ་ཡིན། རེད། ཁམ་འབྲས་སྒོང་བག ཇ་ཚ་
མོ། ད་དུང་སྦྲང་རྩི་ཡོད། དེ་དུས་མོའི་ལྟོ་བ་ཆེན་པོར་ཆགས་འདུག སྔར་ལས་ཇེ་མཛེས་སུ་
སོང་ཡོད། ངས་ནམ་ཡང་མོས་ཉིན་དེར་ང་ལ་བཤད་པའི་སྐད་ཆ་དེ་བརྗེད་མི་ཐུབ།”
མོས་ག་རེ་བཤད་པ་རེད། སྐུ་མཁྱེན་ང་ལ་བཤད་རོགས་གནོངས་དང་།” ཨ་ཕས་
ཐེངས་རེར་ང་ལ་ཨ་མ་གླེང་དུས་ནམ་རྒྱུན་རགས་བཤད་ཅིག་ལས་མི་བྱེད། དཔེར་ན། “མོ་
ནི་བུད་མེད་མཛངས་མ་ཞིག་ཡིན” ལྟ་བུ། འོན་ཀྱང་ངས་ནམ་རྒྱུན་ཞིབ་ཕྲའི་ཆ་རེ་ཐོས་
ཨེ་ཡོང་ལ་རེ་སྒུག་བྱས་པ་ཡིན། དཔེར་ན། མོའི་མཛེས་པའི་སྐྲ་ལོ་ཉི་མའི་འོག་ནས་ག་
འདྲ་ཞིག་ཡིན་པ། མོ་ཆེས་བཟའ་རྒྱུར་དགའ་བའི་འཁྱགས་བག་བྱེ་རིལ་གྱི་བྲོ་བ་ཅི་ཞིག་
ཡིན་པ། མོས་སྣ་གླུ་རུ་ལེན་མོས་པའི་གཞས་དེ་ཅི་ཞིག་ཡིན་པ། མོར་ཡང་ང་བཞིན་སེན་
མོར་སོ་རྒྱག་པའི་གོམས་གཤིས་ཡོད་མེད། ངས་ཤེས་འདོད་པ་ཏན་ཏན་འདི་དག་ཡིན། ད་
ཆ། ཨ་ཕའི་སེམས་ཀྱི་ཨ་མའི་ཕྱིར་དྲན་གྱི་སྐོར། ཁོ་རང་ཉིད་དང་ལྷན་དུ་ས་འོག་གཏིང་
རིམ་དུ་ཐིམ་སོང་བ་རེད། ཡང་ན་མོ་གླེང་འོང་ཚེ། མོ་ཚེ་ལས་འདས་ཤུལ། ཁོས་རང་གི་གླ་
གཡོག་གི་ཆུང་མར་འཁྲིག་ལོག་སྤྱད་པ་དྲན་འོང་ལ། དེ་ལས་འགྱོད་གདུང་ཡོང་བས་ཕྱིར་
དྲན་བྱེད་མ་འདོད་པ་ཡིན་ཡང་སྲིད། ཡང་ན་མོ་ལག་ནས་ཤོར་སོང་བའི་སྡུག་བསྔལ་ཟབ་
དྲགས་ཏེ་ཡང་བསྐྱར་སེམས་ཀྱི་རྨ་ཁ་འདྲད་མ་འདོད་པ་ཡིན་ཡང་ཅི་ཐང་། ཡང་ན་རྒྱུ་
མཚན་དེ་གཉིས་ཀ་ཡོད་ཀྱང་སྲིད། ཡང་ན་མེད་ཀྱང་སྲིད།
བགྲེས་པོས་མུ་མཐུད་དུ་བཤད། “ཉིན་དེར་མོས། ‘ང་ཞེད་པོ་ཡོང” ཟེར། ངས་ག་
རེ་བྱས་སོང' ཞེས་དྲིས་པར་མོས། ‘དེའི་རྒྱུ་མཚན་བཤད་ན། ངའི་སེམས་ལ་སྨྲ་མི་ཤེས་
པའི་དགའ་བ་ཞིག་འཕེལ་ཡོང་གིན་འདུག འབུམ་རམས་པ་རཱ་སའོ་ལགས། དགའ་བ་
འཕེལ་ཏེ་ཚད་འདིར་བསླེབས་ན། ང་ངོ་མ་སྐྲག་སྟེ་མི་བཟོད་པ་ཞིག་རེད’ ཟེར། ངས་
མོར ‘ཅིའི་ཕྱིར’ ཞེས་དྲིས་པར་མོས ‘ལས་དབང་གིས་ཁྱོད་ལ་ཐོབ་ཡོད་པ་གང་རུང་
ཞིག་འཕྲོག་པར་རྩོམ་དུས། གཟོད་ཁྱོད་ལ་འདི་ལྟར་གནོན་ཐབས་བྲལ་བའི་དགའ་བ་
འཕེལ་དུ་འཇུག་པ་རེད’ཟེར། དེར་ངས་མོར། ‘གླེན་བཤད་མ་རྒྱག དྲན་ཚུལ་དེ་བླུན་
རྟགས་ཚ་པོ་རང་རེད' ཅེས་ངོ་གནག་པ་ཡིན།”
“སྐུ་ངོ་ཨ་མེར། འུ་གཉིས་འགྲོ་རན་སོང་།” ཧྥ་ལི་ཏེས་ངའི་ལག་པ་ནས་འཐེན་གྱིན་
སྐད་གཉོམ་པོར་དེ་ལྟར་ཟེར། ངས་ཁོའི་ལག་པ་ཕར་གཡུགས་ཏེ་བགྲེས་པོར། “ད་རུང་ཅི་
ཞིག་བཤད་མྱོང་། མོས་ད་རུང་ཅི་ཞིག་བཤད་མྱོང” ཞེས་དྲིས།
བགྲེས་པོའི་གདོང་ལ་ངང་རིང་གི་ཉམས་ཤིག་འཁོར་ཏེ། “ཁྱོད་ཀྱི་ཕྱིར་དུ་ངས་ཅི་
ནུས་སྒོས་ཕྱིར་དྲན་བྱས་པ་ཡིན། འོན་ཀྱང་ངའི་ཡིད་ནའང་དེ་འདྲའི་མང་པོ་ལྷག་མི་
འདུག ཁྱོད་ཀྱི་ཨ་མ་ཕེབས་ཏེ་འགོར་དྲགས་པས་རེད། ད་ཆ་ངའི་དྲན་འཛིན་ཡང་ཕྱོགས་
ཕྱོགས་སུ་ཐོར་ཞིག་ཏུ་སོང་བའི་ཁང་པ་འདི་དག་དང་གཅིག་འདྲ་རེད། བཟོད་པ་བསྒོམ་
རོགས” ཟེར།
“འོན་ཀྱང་དོན་བྱ་ཕྲན་ཚེགས་ཁབ་སྐུད་ཙམ་ཡིན་ཡང་ཆོག དོན་བྱ་ཅི་ཞིག་ཡིན་
ཡང་ཆོག”
བགྲེས་པོ་འཛུམ་བསྡད་དེ། “ངས་བསམ་བློ་གཏང་ཡོང་། འདི་ནི་ཁས་འཆེ་ཡིན། ང་
བཙལ་དུ་ཡོང་རྒྱུ་མ་བརྗེད” ཟེར།
“ཁྱེད་ལ་ཐུགས་རྗེ་ཆེ།” དབུགས་སྔངས་ཀྱིན་ངས། “ཁྱེད་ལ་ཤིན་ཏུ་ཐུགས་རྗེ་
ཆེ” ཞེས་ཞུས། འདི་ངའི་སེམས་གཏིང་གི་སྐད་ཆ་ཡིན། ད་ཆ་ངས་རང་གི་ཨ་མ་སྔོན་
ཆད་འཚོ་གཞེས་སྐབས། སྟེང་ལ་སྦྲང་རྩི་བསྐུས་ཡོད་པའི་ཁམ་འབྲས་སྒོང་བག་བཟའ་
རྒྱུར་དགའ་བ་ཤེས་སོང་། དེའི་ཞོར་ལ་ཇ་པ་ཏི་ཚ་པོའང་བཏུང་རྒྱུར་དགའ་ཚོད། མ་ཟད་
མོས ‘སྨྲ་མི་ཤེས་པའི’ ཞེས་པའི་མིང་བརྡ་འདི་བཀོལ་མྱོང་ཡོད་པ་རེད། མོ་སྔོན་ཆད་
རང་སེམས་ཀྱི་དགའ་སྤྲོ་ལ་རྣམ་རྟོག་སྐྱེས་མྱོང་འདུག ངས་རང་གི་ཨ་མར་རྒྱུས་ལོན་བྱུང་
ཚུལ་བཤད་ན། ཨ་ཕའི་ས་ནས་ཤེས་རྟོགས་བྱུང་བ་ལས། སྟེས་དབང་གིས་སྲང་མདོར་ཕྲད་
པའི་སྤྲང་རྒན་འདི་ལས་ཤེས་རྟོགས་བྱུང་བ་རབ་ཅིག་གིས་མང་བར་གདའ།
དེ་ལྟར་སྲང་མདོར་སྤྲང་ཉལ་བྱེད་མཁན་བགྲེས་སོང་ཞིག་ཏག་ཏག་ངའི་ཨ་མའི་ལས་
གྲོགས་དགེ་རྒན་ཞིག་རེད། དཔེ་འདི་འདྲ་ཨ་ཧྥུ་ཧན་པ་མང་ཤོས་ཀྱིས་བལྟས་ན་བློ་ཡིད་
ལས་འགོངས་པའི་སྟེས་དབང་ཞིག་ཡིན་ཡང་སྲིད། འོན་ཀྱང་འདིའི་སྐོར་ཅུང་ཙམ་ཡང་
མ་གླེང་སྟེ་ཧྥ་ལི་ཏེ་ངེད་གཉིས་ཕྱིར་རླངས་འཁོར་གྱི་ཕྱོགས་སུ་སོང་། དེའི་རྒྱུ་མཚན་ནི་ཨ་
ཧྥུ་ཧན་དུ། ནང་སྒོས་སུ་ཁ་པུར་ལ་མཚོན་ན། འདི་འདྲའི་མི་སྲིད་པའི་སྲིད་པར་གོམས་ཏེ་
ཡོད། ཨ་ཕས་སྔོན་ཆད། “ཆ་མེད་ནག་རྒུ་ཡིན་པའི་ཨ་ཧྥུ་ཧན་པ་གཉིས་ཁང་མིག་གཅིག་
ཏུ་བཅུག་པ་ཡིན་ན། སྐར་མ་བཅུ་འགྱངས་མི་དགོས་པར། ཁོ་གཉིས་ཀྱིས་ཕན་ཚུན་བར་
གྱི་ཤ་ཉེའི་འབྲེལ་བ་རྙེད་ཡོང་ཐུབ” ཅེས་བཤད་མྱོང་།
ངེད་གཉིས་ཁང་ཆག་དེའི་རྡོ་ཐེམ་སྟེང་སྡོད་མཁན་བགྲེས་པོ་དེ་དང་ཁ་གྱེས། ངས་གོ་
སྐབས་ཤིག་བཙལ་ནས་བགྲེས་པོ་དེ་ཁོའི་གཞུང་སྒྲུབ་ཁང་ནང་འཁྲིད་སོང་སྟེ། ངའི་ཨ་མ་
དང་འབྲེལ་བའི་དོན་བྱ་ཅི་རིགས་ལ་ཕྱིར་དྲན་བྱེད་དུ་འཇུག་བསམས་རུང་། ཕྱིས་སུ་དེ་
འདྲའི་སྐལ་བ་མ་ལྡན། དེ་ཡང་མི་ཚེའི་འགྱོད་པ་ཞིག་ཡིན།
ངེད་གཉིས་ཀྱིས་དྭ་ཕྲུག་སྙོར་ཁང་གསར་བ་དེ་ཁ་ཏེ་ཚ་གྲོང་ཁུལ་གྱི་བྱང་ངོས་དེ་ནས་
རྙེད་བྱུང་། བྲི་སྟེ་སྐ་རགས་ཙམ་དུ་སོང་བའི་ཁ་པུར་གཙང་པོའི་ཆུ་རགས་དང་འདབས་
འབྲེལ་དུ་འདུག ཚུགས་ཀར་བལྟས་ན་དམག་སྒར་དང་འདྲ་བའི་ཁང་ལེབ་འགའ་རེད།
གྱང་ངོས་སེར་ག་ཤིག་ཤིག་ཏུ་མཐོང་། སྒེའུ་ཁུང་ཤིང་ལེབ་ཀྱིས་བཅད་འདུག ཕྱོགས་དེར་
འགྲོ་བའི་ལམ་སྐབས་ཧྥ་ལི་ཏེས་ང་ལ། དམག་འཁྲུག་གི་ཁྲོད། ཁ་ཏེ་ཚ་གྲོང་ཁུལ་གྱི་མགོར་
ཡོང་བའི་གོད་ཆག་དེ་འདྲ་ཞིག ཁ་པུར་ཧྲིལ་པོའི་གྲོང་ཁུལ་གཞན་པའི་མགོར་ཡོང་
རབས་མེད་ཟེར། རླངས་འཁོར་ལས་སར་འབབ་དུས་སྐད་ཆ་དེའི་བདེན་པ་མིག་ལམ་ལ་
དངོས་སུ་བཤམས། མདེའུ་ཤུལ་གྱིས་བཀང་བའི་སྲང་ལམ་གྱི་ལོགས་གཉིས་ནི་ས་ཕུང་
ལས་བཟང་རྒྱུ་མེད་པའི་ཨར་སྐྲུན་དང་། ཡུན་རིང་ནང་དུ་མི་ཚང་གི་དུ་བ་བརྒྱབ་མྱོང་མེད་
པའི་ཁང་རོ་དག་རེད། ངེད་གཉིས་བཙའ་ཟགས་ལ་སོང་བའི་རླངས་འཁོར་ཆག་ཏོ་ཞིག་
གི་འཁྲིས་ནས་འགྲོ་དུས། ངོ་ཤེལ་མེད་ལ་ཕྱེད་ཀ་རྡོ་ཧྲུག་གི་གསེབ་ཏུ་ནུབ་ཡོད་པའི་བརྙན་
འཕྲིན་ཞིག་དང་། ལྡེབས་སུ་ཚོན་རྩི་ནག་པོས “ཐ་ལི་པན་ཁྲི་ལོར་བརྟན་པར་ཤོག” ཅེས་
ཁ་གཡང་བྲིས་ཡོད་པའི་རྩིག་གྱང་དུམ་བུ་ཞིག་མཐོང་།
ངེད་གཉིས་ཀའི་སྔུན་བསུ་མཁན་ནི་བུངས་ཐུང་ཞིང་ཤ་རིད་པ། གདོང་པར་སྐྱ་
སྤགས་སྤགས་ཀྱི་ཁ་སྤུ་འཛིང་བའི་སྐྱེས་པ་ཞིག་རེད། ཁོའི་ལུས་ལ་བལ་སྣམ་གྱི་ཅ་ཁེ་སྟོད་
ཐུང་གསེག་རིས་ཅན་རྙིང་བ་ཞིག་དང་། མགོ་ལ་ཁ་རུ་མེད་པའི་ཞྭ་མོ་སྟབས་བདེ་པོ་ཞིག་
གྱོན། གདོང་ཁུགས་ལ་ཤེལ་ལེབ་ཡ་གཅིག་ཧྲུག་ཆག་ཏུ་སོང་བའི་མིག་ར་ཞིག་བསྐྱོན་
ཞིང་། སྲན་མ་ནག་ཆུང་འདྲ་བའི་མིག་འབྲས་གཉིས་ཀྱིས་དེ་འདྲའི་མིག་རའི་རྒྱབ་ལོགས་
ནས་ངེད་གཉིས་ལ་རིག་རིག་རིག་རེས་མོས་སྒོས་ལྟ་བཞིན “བདེ་མོ” ཟེར།
“བདེ་མོ།” ངས་པའོ་ལི་ལེ་འདྲ་པར་ཁོར་བསྟན་ནས། “ངེད་གཉིས་ཀྱིས་བྱིས་པ་
འདི་འཚོལ་བ་ཡིན” ཞེས་སྨྲས།
ཁོས་ཙབ་ཙོབ་ངང་མིག་འདྲེད་ཅིག་བརྒྱབ་སྟེ། “དགོངས་དག ངས་ཁོ་གཏན་ནས་
མཐོང་མྱོང་མེད” ཟེར།
“ཁྱོད་ཀྱིས་འདྲ་པར་དེར་ལྟ་ཡག་ཅིག་ཀྱང་མ་བྱས་ཐལ། མྱི་ལྡང་།” ཧྥ་ལི་ཏེས།
“ནན་ཏན་ངང་གཅིག་བལྟས་ན་མི་ཆོག་གམ” ཟེར།
“འོ་བརྒྱལ།” ངས་ཚིག་གཅིག་ཁ་སྣོན་བརྒྱབ།
རྒྱལ་སྒོའི་ནང་རོལ་གྱི་སྐྱེས་པ་དེས་འདྲ་པར་ཕར་བླངས་སོང་སྟེ་ཞིབ་ལྟ་ཞིག་བྱས་
རྗེས་ཕྱིར་ང་ལ་སྤྲད་དེ། “འོ། དགོངས་དག སྒྲིག་ཁོངས་འདིའི་ནང་གི་བྱིས་པ་ཚང་མ་
ངས་རེ་རེ་བཞིན་ངོས་ཟིན། འོན་ཀྱང་ཁྱོད་ཀྱི་འདྲ་པར་དེའི་ངོས་ཀྱི་དེ་བལྟས་ཡོང་ན་ཆ་
མེད་ནག་དགུ་ཞིག་རེད། ད་ལྟ། ཁྱོད་གཉིས་ལ་བྱ་བ་གཞན་པ་མེད་ན་ང་ལས་ཀ་བསྒྲུབ་ཏུ་
འགྲོ་དགོས” ཞེས་སྒོ་བརྒྱབ་སྟེ་ལྕགས་ཀྱི་སྣ་ཐུར་གསེབ་སོང་།
ངས་མཛུབ་ཚིགས་ཀྱིས་སྒོ་མོ་རྡུང་གིན། “སྐུ་ངོ་། སྐུ་ངོ་། འོ་བརྒྱལ། སྒོ་དབྱེ་རོགས།
ངེད་གཉིས་ཀྱིས་བྱིས་པ་དེ་ལ་གནོད་བསྐྱལ་འདོད་རྩ་བ་ནས་མིན" ཞེས་ཞུ་བ་བྱས།
“ངས་བཤད་ཟིན་པ་མིན་ནམ། ཁོ་འདི་ན་མེད།” སྒོའི་རྒྱབ་ལོགས་ནས་ཁོའི་སྐད་
གྲག་ཡོང་། “ད་ཆ། ཁྱོད་གཉིས་འདིར་བསྡད་དགོས་མེད། ཕར་སོང་།”
ཧྥ་ལི་ཏེ་སྔུན་ལ་གོམ་པ་གང་སྤོས་ཏེ་དཔྲལ་བ་སྒོ་གླགས་སྟེང་གླན་བསྡད་ནས། “མྱི་
ལྡང་། ངེད་གཉིས་ཀྱིས་ཐ་ལི་པན་གྱི་མི་ཁྲིད་ཡོང་མེད།” ཁོས་སེམས་ཆུང་ངང་སྐད་གཉོམ་
པོས། “སྐྱེས་པ་འདིས་བུ་ཆུང་དེ་བདེ་འཇགས་ཀྱི་སར་འཁྲིད་འདོད་པ་ཙམ་རེད” ཟེར།
ངས་སྒོའི་ནང་རོལ་ལ། “ང་ཕའེ་ཧྲ་ཝ་ནས་ཡོང་བ་ཡིན། གནས་དེར་ང་ལ་གྲོགས་པོ་
དགའ་རབ་ཅིག་ཡོད། ཁོས་ཨ་རིའི་ཁྱོ་ཤུག་གཉིས་ངོ་ཤེས་ཀྱི་འདུག ཁྱོ་ཤུག་དེ་གཉིས་ཀས་
གནས་དེར་དྭ་ཕྲུག་སྙོར་ཁང་ཞིག་བཙུགས་ཡོད” ཅེས་བཤད། སྒོའི་རྒྱབ་ལོགས་དེ་ནས་
ཕྱི་ལོགས་སུ་གཟབ་ཉན་བྱེད་ཀྱིན་སྐྱེས་པ་དེ་རེ་དོགས་བར་ན་སོམ་ཉིར་ཚུད་ཡོད་པ་ངས་
ཚོར་ཐུབ། “ཁྱོད་ཀྱིས་ལྟོས་དང་། ངས་སའོ་ལ་བྷོའི་ཨ་ཕ་ངོ་ཤེས་ཀྱི་ཡོད། མིང་ལ་ཧཱ་སན་
འབོད།” ངས་མུ་མཐུད་དུ། “ཁོའི་ཨ་མའི་མིང་ལ་ཧྥ་ཧྲ་ནཱ་ཟེར། ཁོས་རང་གི་རྨོ་མོའི་མིང་
ལ་གཅེས་མིང་གིས་ཧྲ་ཧྲ་རུ་འབོད། ཁོས་འབྲི་ཀློག་ཀྱང་ཤེས། ལྡེམ་གཞུ་གཟུ་མོ་རྒྱག་ཐུབ།
ངས་ད་སྔོན་བཤད་པའི་གནས་དེ་ན། བྱིས་པ་འདིའི་མ་འོངས་པའི་རེ་བ་ཡོད། སྐུ་ངོ་། ཁོར་
ཐར་ལམ་ཞིག་སྦྱིན་རོགས། འོ་བརྒྱལ། ཉིད་ནས་ང་ལ་སྒོ་དབྱེ་རོགས” ཞེས་ཞུ་བ་བྱས།
རྒྱལ་སྒོའི་ལྟག་རྒྱབ་སྔར་ལྟར་དལ་རྨེག་གེར་ཡོད།
“ང་ནི་ཁོའི་ཨ་ཁུ་ཡིན།”
ཅུང་ཙམ་འགོར་རྗེས་ཟྭ་འབྱེད་པའི་སྒྲ་གྲག་བྱུང་། སྒོ་ཧྲལ་ནས་ཡང་བསྐྱར་གདོང་
པ་འཇོང་ནར་དེ་མངོན་བྱུང་། ཁོས་ངེད་གཉིས་ལ་བལྟས་ཏེ་ཅུང་ཙམ་བསྡད། དེ་ནས་ང་
ལ། “དོན་བྱ་གཅིག་ཁྱོད་ཀྱིས་བཤད་ནོར་སོང” ཟེར།
“དོན་བྱ་གང་། ”
“ཁོས་ལྡེམ་གཞུའི་སྐྱེན་ཚད་ཐིགས་ཆུ་ལྟར་ཧ་ལས་པ་གཟི།”
ང་དགོད་ཙམ་བྱས།
“ཅ་ལག་དེ་ལུས་དང་གྲིབ་མ་བཞིན་ཁོ་དང་ཁ་མི་འབྲལ། གང་དུ་སོང་ཡང་རྐང་
སྣམ་ཁ་འདིག་བར་དུ་གསེབ་སྟེ་ཡོད།”
སྐྱེས་པ་དེས་ངེད་གཉིས་ནང་ལ་ཐར་དུ་བཅུག རང་ཉིད་མཚམས་སྦྱོར་བྱས། ཁོའི་
མིང་ལ་ཚཱ་རྨན་ཟེར་ཞིང་དྭ་ཕྲུག་སྙོར་ཁང་དེའི་འགན་འཁུར་པ་རེད། “ངས་ཁྱོད་གཉིས་
ངའི་གཞུང་སྒྲུབ་ཁང་དུ་འཁྲིད” ཅེས་ཁོས་ལམ་ཁྲིད།
ངེད་གཉིས་ཁོའི་རྗེས་སུ་འབྲང་སྟེ་ནག་ཐིབ་བེར་ཡོད་པའི་ཁྱམས་རིང་རྫབ་རྫོབ་ཅིག་
བརྒྱུད་ནས་སོང་། བྱིས་པ་ཚོས་བལ་བཟོས་ཚི་ལེན་དུག་པོ་རེ་གྱོན་ཞིང་རྐང་རྗེན་མར་
ཕར་འགྲོ་ཚུར་འོང་བྱེད། མུ་མཐུད་དུ་ང་ཚོས་ཁང་པ་འགའ་བརྒྱུད་དེ་སོང་། གཅལ་ལ་ས་
གདན་འདིང་ཡོད་པ་གཅིག་ཀྱང་མ་མཐོང་། དྲ་མའི་ཁ་འགྱིག་ཤོག་གིས་བཅད་ཅིང་། ཁང་
པ་རེ་རེའི་ནང་ལྕགས་ཀྱི་མལ་ཁྲི་གང་རེ་བརྫངས་འདུག མ་ཟད་མལ་ཁྲི་མང་ཆེ་ཤོས་ཀྱི་
སྒང་ན་ཉལ་ཆས་གང་ཡང་མི་འདུག
“འདི་ན་དྭ་ཕྲུག་ག་ཙམ་ཡོད།” ཧྥ་ལི་ཏེས་ཁོར་དྲིས།
“མང་དྲགས་ཏེ་མི་ཤོང་བའི་ཚོད་དུ་ཡོད། ཧ་ལམ་ཉིས་བརྒྱ་ལྔ་བཅུ་ཙམ།” ཁ་ཕྱིར་
འཁོར་ཏེ་ཚྭ་རྨན་གྱིས། “འོན་ཀྱང་ཁོ་ཚོ་ཚང་མ་སྔོན་ཆད་ནས་དྭ་ཕྲུག་ཡིན་པའང་མ་རེད།
བྱིས་པ་མང་ཆེ་ཤོས་ཀྱི་ཨ་ཕ་དམག་འཁྲུག་ལ་ཞ་སོང་བས། ཨ་མ་ཚོས་ཁོ་ཚོ་མ་སོས་པ་
རེད། མི་སོས་པའི་རྒྱུ་མཚན་བཤད་མ་དགོས་ཏེ། ཐ་ལི་པན་གྱིས་སྐྱེས་མ་ཚོར་ལས་ཀ་ལས་
མི་ཆོག་པའི་འགྲིག་བཅོས་ཡོད་པ་དེ་རེད། དེར་བརྟེན་ཐབས་རྡུགས་ཏེ་ཨ་མ་ལས་ངན་མ་
ཚོས་སོ་སོའི་བྱིས་པ་ཚོ་ངའི་འདིར་བསྐྱལ་བ་རེད།” ཁོས་ཕུར་སྣེས་མིག་ཆུ་འབྱིད་པ་འདྲ་
ཞིག་བྱས་རྗེས་སེམས་སྐྱོ་བའི་ངང་ཁ་གསབ་རྒྱག་དོན། “གནས་འདི་སྲང་ལམ་ཁ་ལས་
ཡག་ཙམ་རེད། མཐར་གཏུགས་ན་ཡག་རྒྱུའང་ཆེར་མེད་པ་འདི་རེད། ཁང་པ་འདི་སྔོན་
ཆད་མིའི་སྡོད་གནས་སུ་བཟོས་པ་མ་རེད་དོན་ལ་བལ་ཕྱར་ཉར་འཇོག་བྱེད་སའི་
མཛོད་ཁང་ཞིག་རེད། དེ་བས་འདིར་ཆུ་ཁོལ་བསྐོལ་ཆས་ཀྱང་མེད་ལ། ཁོ་ཚོས་བརྐོས་པའི་
དོང་ཆུ་ཡང་ཐག་ཟིན།” ཁོས་སྐད་མགོ་ཇེ་དམར་ཕབ་སྟེ། “དོང་ཆུ་ཅུང་ཟབ་མོ་ཞིག་བརྐོ་
ཕྱིར། ངས་ཐ་ལི་པན་ལ་ཞུ་བ་བྱས་ཏེ་སྒོར་མོ་སློང་ཐེངས་རྫོགས་སུ་མེད། འོན་ཀྱང་ཁོ་ཚོས་
ཕྲེང་བ་འདྲེན་གྱིན་ཁོ་ཚོར་སྒོར་མོ་མེད་ཟེར། ཧུ་ཧུ” ཞེས་ཁོས་ཁྲེལ་དགོད་ཅིག་བརྒྱབ།
ཁོས་གྱང་རྩའི་མལ་ཁྲི་ཕྲེང་བསྟར་དེ་སྟོན་གྱིན། “ད་ཆ་ང་ཚོར་མལ་ཁྲིས་མི་ལྡེང་།
མལ་ཁྲི་ལ་ལར་མལ་ཆས་ཀྱང་མེད། དེ་ལས་ཀྱང་ཚབས་ཆེ་བ་བལ་ཕྱར་གྱིས་མི་ལྡེང་བ་
དེ་རེད།” ཁོས་བྱིས་པ་གཉིས་ཀྱི་རྩེད་གྲོགས་འོག་ཐག་མཆོང་རྩེ་བའི་བུ་མོ་ཞིག་བསྟན་
ཏེ། “ཁྱོད་གཉིས་ཀྱིས་བུ་མོ་ཀན་མཐོང་བྱུང་ངམ། ན་ནིང་དགུན་ཁར་བྱིས་པ་འགའ་རེས་
བལ་ཕྱར་གཅིག་རེ་མི་འགེབས་ཐབས་མེད་བྱུང་། མོའི་ཕུ་བོ་དེ་ལྟར་འཁྱག་གྲིར་ཤི་སོང་།”
མུ་མཐུད་སྔུན་དུ་སྐྱོད་ཀྱིན་ཁོས། “ཁ་སྔོན་ངས་གཅིག་ལྟ་དུས། འབྲུ་མཛོད་ཁང་ན་
ཟླ་གཅིག་གི་བཟའ་འབྲུ་ལས་ལྷག་མི་འདུག དེ་འཛད་ན་བྱིས་པ་ཚོའི་ཞོགས་ཟས་དང་
དགོང་འཚལ་ལ་བག་སོབ་དང་ཇ་པ་ཏི་མ་གཏོགས་མེད” ཟེར། བར་དེར་ཁོས་གུང་ཟས་
མ་གླེང་བ་ངས་ཚོར་བྱུང་།
ཁོས་འགྲོ་མཚམས་བཞག་སྟེ་ཚུར་ངའི་ཕྱོགས་སུ་འཁོར་ནས། “གནས་འདིར་བྱིས་
པ་ཚོའི་འཚོ་བའི་རོགས་སྐྱོབ་ཧ་ཅང་ཉུང་བ་ཡི་མུག་པའི་ཚོད་ན་ཡོད། བཟའ་འབྲུ་ཧ་
ལམ་མེད། ལྭ་བ་མེད་ལ་བཏུང་ཆུ་གཙང་མའང་མེད། ངའི་འདི་གར་མང་ཐལ་ཏེ་ལྷག་མར་
ཡོད་པ་ནི་བྱིས་དུས་ཀྱི་བདེ་སྐྱིད་ཤོར་སོང་བའི་བྱིས་པ་དག་ཡིན། ཨ་ཧོ། དེ་ལས་ཀྱང་ཡིད་
སྐྱོ་བ་ནི་བྱིས་པ་འདི་ཚོ་ལས་ཅན་དུ་བརྩི་དགོས་པ་དེ་རེད། ད་ཆ་ང་ཚོའི་འགན་ཁུར་ལྕི་
དྲགས་ཏེ། བྱིས་པ་ཁྲིད་དེ་འདིར་ཡོང་མཁན་ཨ་མ་མི་ཉུང་བ་ཞིག་གི་རེ་བ་གཅག་དགོས་
འདུག” སྔུན་དུ་གོམ་གང་སྤོས་ཏེ་ཁོས། “ཁྱོད་ཀྱིས་སའོ་ལ་བྷོ་ཐར་ལམ་ཞིག་ཏུ་བཀྲི་ཐུབ་
ཟེར་བ་རྫུན་གཏམ་མིན་པར་སྨོན། སྐུ་ངོ་། འོན་ཀྱང………ཁྱོད་ཡོང་རྒྱུ་འཕྱིས་དྲགས་སོང་
ཡང་སྲིད” ཟེར།
“དེའི་ནང་དོན་ཅི་ཡིན།”
མཐོང་སྣེ་ངའི་གདོང་ནས་བསྡུས་ཏེ་ཚཱ་རྨན་གྱིས། “ངའི་རྗེས་སུ་ཤོག” ཟེར།
སྟོང་པ་སྟོང་རྐྱང་ཡིན་པའི་ལྡེབས་བཞི། ས་གདན་གཅིག ཅོག་སྒམ་གཅིག ལྟེབ་ཁྲིའུ་
གཉིས། རྐུབ་བཀྱག་གཅིག འགན་འཁུར་པའི་གཞུང་སྒྲུབ་ཁང་ཟེར་བ་དེ་འདི་འདྲ་ཞིག་
རེད། ཧྥ་ལི་ཏེ་ངེད་གཉིས་ལྟེབ་ཁྲིའུ་དེ་གཉིས་ཀྱི་སྟེང་མར་སྡོད་སྐབས། གྱང་རྩའི་ཁུང་བུ་
ནས་བྱི་བ་སྐྱ་བོ་ཞིག་གི་མགོ་འཇུར་བྱུང་། དེར་མཐུད་ཁང་གཅལ་འཕྲེད་དུ་བཅད་ཡོང་སྟེ་
ངའི་ལྷམ་གྱི་སྣ་ཐོད་ལ་སྣོམ་ཙམ་བྱས། ངས་རྐང་པ་ཕྱིར་བསྐུམས་པས་ཕར་བརྒྱུགས་སོང་
ནས་ཚཱ་རྨན་གྱི་ལྷམ་ལ་སྣོམ་ཙམ་བྱས། དེའི་འཕྲོར་ད་གཟོད་བརྒྱངས་ཡོད་པའི་སྒོ་ཁ་ནས་
ཕྱི་ལོགས་སུ་བརྒྱུགས་སོང་།
“ ཁྱོད་ཀྱིས་ད་སྔོན་འཕྱིས་དྲགས་སོང་ཟེར་བའི་དོན་ཅི་ཡིན།” བློ་མ་བདེ་སྟེ་ངས་
ཡང་བསྐྱར་དེ་ལྟར་དྲིས།
“ཁྱོད་གཉིས་ཀྱིས་ཇ་འཐུང་འདོད་དམ། ངས་ཅུང་ཙམ་བཙལ་ཡོང་ཆོག”
“ཇ་བཏུང་མི་དགོས། ཐུགས་རྗེ་ཆེ། སྔོན་ལ་དེ་དོན་གསུང་རོགས།”
རྐུབ་བཀྱག་ལ་རྒྱབ་བསྙེས་ཤིང་བྲང་ལག་བསྣོལ་ནས་ཚཱ་རྨན་གྱིས། “ངས་ཁྱོད་ལ་
བརྗོད་རྒྱུ་དེ་ནི་མི་སྐྱིད་པའི་དོན་བྱ་ཞིག་ཡིན། མ་ཟད་ད་རུང་ཉེན་ཁའང་ཆེ་སྲིད” ཟེར།
“སུ་ཞིག་ལ་ཉེན་ཁ་ཡོད་ཟེར་བ་ཡིན།”
“ཁྱོད། ང་། ད་རུང་སའོ་ལ་བྷོ། གལ་སྲིད་དེ་འདྲ་འཕྱིས་མེད་པའི་དབང་དུ་བཏང་ན་
ཟེར་བ་ཡིན།"
“ངས་དེ་མགྱོགས་མོར་ཤེས་ན་འདོད།”
ཁོས་མགོ་བོ་ལྕོག་ལྕོག་ཙམ་གནང་སྟེ། “ངས་བཤད་ཡོང་། འོན་ཀྱང་ཐོག་མར་འདྲི་
རྒྱུ་ཞིག་ཡོད། ཁྱོད་ལ་རང་གི་ཚ་བོ་མཐོང་འདོད་ཀྱི་འདུན་པ་ག་ཙམ་མཆིས” ཟེར།
ངའི་ཡིད་ལ་བྱིས་དུས་སུ་སྲང་ལམ་ནང་གཞན་ལ་རྡུང་རེས་རྒྱག་དུས། ཐེངས་རེ་རེར་
ཧཱ་སན་ཚམ་ཚོམ་མེད་པར་སྔུན་ལ་བུད་དེ། ཕ་རོལ་པ་གཉིས་སམ། ཡང་ན་གསུམ་ལ་རྡུང་
རེས་རྒྱག་པའི་རྣམ་པ་དེ་དྲན། སྐབས་དེར་སེམས་ནས་ཧཱ་སན་ལ་རོགས་རམ་བྱ་འདོད་
རུང་། ང་མཐོང་དུ་མེད་པ་ཅི་ཞིག་གིས་ཕྱིར་འཐེན་ཏེ་ཉེ་འཁྲིས་ནས་བག་ལ་འཁུམས་ཏེ་
བསྡད་དགོས་ཡོད།
ངས་ཁྱམས་རིང་ན་བྱིས་པ་སྐོར་ཞིག་རྩེད་ཀྱིན་པ་མཐོང་། ཁོ་ཚོས་ཕྲེང་སྒོར་བསྒྲིགས་
ཏེ་བྲོ་འཁྲབ་ཀྱིན་འདུག དེ་རུ་བུ་མོ་ཆུང་ཆུང་ཞིག་གི་གཡོན་རྐང་པུས་མོའི་མན་ཆོད་ནས་
མི་མཐོང་། མོ་གྲུམ་ཙེ་རལ་པོ་ཞིག་ཏུ་བསྡད་དེ་འཛུམ་དང་བཅས་བྱིས་པ་གཞན་དང་ལག་
མཐིལ་རྡེབ་ཀྱིན་རྩེད། ཧྥ་ལི་ཏེས་ཀྱང་ལག་པ་རྨས་སྐྱོན་ཅན་དེ་ལུས་པོའི་འཁྲིས་སུ་བསྣར་
ཏེ་བྱིས་པ་དེ་ཚོར་བལྟས་ཏེ་ཡོད། ངའི་ཡིད་ལ་ཝ་ཞི་ཏེའི་བྱིས་པ་ཚོ་དྲན…………སྐབས་དེར་
ངའི་དྲན་པ་གློ་རྡེག་ཧར་གྱིས་སད་དེ། བརྒྱ་ལ་སའོ་ལ་བྷོ་མ་རྙེད་ན། ང་གཏན་ནས་ཨ་ཧྥུ་
ཧན་དང་ཁ་གྱེས་མི་རུང་བ་ཚོར། “གསུང་རོགས། མགྱོགས་མོར། ཁོ་ག་པར་ཡོད” ཅེས་
ངས་སྒུག་བཟོད་མེད་པར་དྲིས།
ང་ལ་ཧྲིག་གེར་ལྟ་ཞིང་། དེའི་འཕྲོར་མགོ་བོ་ལྡེམ་ཙམ་བྱས་ཏེ་ཚྭ་རྨན་གྱིས་ཞ་སྙུག་
ཅིག་ཡར་བླངས་ནས་མཛུབ་མོའི་བར་ནས་སྐོར་གྱིན།
“ངས་བཤད་སོང་ཞེས་མི་ལབ་རོགས།”
“དེ་ངས་ཁས་འཆེ་བྱས་ཆོག”
ཁོས་ཞ་སྙུག་དེས་ཅོག་སྒམ་རྡུང་གིན་བཤད་དོན། “ལར་ཁྱོད་ཀྱིས་ཁས་འཆེ་
བྱས་རུང་། ང་མི་ཚེ་གང་པོར་འགྱོད་ཀྱང་སྲིད། འོན་ཀྱང་། དེ་ལྟར་བྱས་ན་འགྲིག་ཀྱང་
སྲིད། གང་ལྟར་ང་ནི་སྡུག་ཤི་རྒྱག་རྒྱུ་ཞིག་ཡིན། འོན་ཀྱང་སའོ་ལ་བྷོ་ལ་རོགས་ཙམ་
བྱ་ཐུབ་ན…………ངས་ཁྱོད་ལ་སྦ་གསང་མི་བྱ། དེའི་རྒྱུ་མཚན་བཤད་ན་ང་ཁྱོད་ལ་ཡིད་
ཆེས་ཡོད་པས་ཡིན། ཕར་བལྟས་ན་ཁྱོད་ནི་རང་གི་འགན་འཁྲི་མི་བརྗེད་པའི་མི་ཞིག་
རེད།” མཚམས་དེར་ཁོས་ཡུན་རིང་ཞིག་ལ་ངག་བསྡམས་རྗེས་སླར་ཡང་ཁ་གྲག་བྱུང་།“ཐ་
ལི་པན་ལ་དཔོན་རིགས་ཤིག་ཡོད།” ཁོས་སྐད་མགོ་ཇེ་དམར་བསྒྱུར་ཏེ་བཤད་དོན། “ཁོ་
ཟླ་བ་གཅིག་གཉིས་རེའི་ནང་ལ། མང་པོ་མེད་རུང་སྒོར་མོ་ཏོག་ཙམ་རེ་ཁྱེར་ནས་ངའི་
འདིར་བསླེབས་ཡོང་། དེ་ནི་ལག་སྟོང་དུ་ཡོང་བ་ལས་བཟང་ཙམ་མ་རེད་དམ” ཞེས་ཁོས་
མིག་ཟུང་འདྲོགས་རིག་རིག་ང་ལ་ལྟ། ཡང་མཐོང་སྣེ་ངའི་ངོ་ནས་ཕར་བསྣུར་ཏེ། “ནམ་
རྒྱུན་ཁོས་བུ་མོ་རེ་འཁྲིད་འགྲོ། འོན་ཀྱང་ལན་རེར་དེ་འདྲ་མིན་དུས་ཀྱང་ཡོད” ཟེར།
“ཁྱོད་ཐ་ན་དེ་ལའང་འཐད་འདུག” ཧྥ་ལི་ཏེས་ངའི་རྒྱབ་ནས་དེ་ལྟར་ཟེར་ཞིང་
ཅོག་སྒམ་གྱི་མདུན་དུ་བརྒྱུགས་སོང་སྟེ་ཚཱ་རྨན་གྱི་ཉེ་སར་བཏུད།
“ང་ལ་གདམ་ག་གཞན་ཡོད་དམ།” ཚཱ་རྨན་གྱིས་དེ་ལྟར་ཟློ་ཞོར་ཅོག་སྒམ་ལ་
འཕུད་རྡེག་བྱས་ནས་ཡར་ལངས།
“ཁྱོད་ནི་འདི་གའི་འགན་འཛིན་པ་རེད།” ཧྥ་ལི་ཏེས། “ཁྱོད་ཀྱི་ལས་ཀ་ནི་བྱིས་པ་
འདི་ཚོར་བདག་སྐྱོང་བྱ་རྒྱུ་དེ་མ་རེད་དམ” ཟེར།
“དོན་བྱ་དེ་བཟློག་རྒྱུའི་ནུས་པ་ང་ལ་རྦད་དེ་ཡོད་པ་མ་རེད།”
“ཁྱོད་ཀྱིས་དེ་འདྲར་ཁ་གཡོར་ཏེ་བྱིས་པའི་ཚོང་བརྒྱབ་པ་མ་རེད་དམ།” ཧྥ་ལི་ཏེར་
རླུང་ཆེན་པོ་ལངས།
“ཧྥ་ལི་ཏེ། མར་སྡོད་དང་། ཁོར་བཤད་དུ་ཆུགས།” འོན་ཀྱང་ངའི་སྐད་ཆས་གོ
ཅི་ཡང་མ་ཆོད། ཧྥ་ལི་ཏེ་ཅོག་སྒམ་སྟེང་མཆོང་སོང་ནས་རྐུབ་བཀྱག་ལ་རྡོག་ཐོ་གཞུས་ཏེ་
ཕ་ཚད་ཅིག་ལ་གཡུགས་ཤིང་ཚྭ་རྨན་སར་མནན་སོང་། ཧྥ་ལི་ཏེའི་ལུས་པོའི་འོག་ནས་
ཚཱ་རྨན་གྱིས་ཅི་ནུས་སྒོས་འཕག་འཚག་རྒྱག་གིན་མགྲིན་སྦུག་ནས་སྡུག་སྐད་ནར་ནར་
འབྱིན། མཚམས་ཤིག་ཁོའི་རྐང་པས་འཐེན་སྒམ་ལ་ཁེལ་ཏེ་ནང་གི་ཤོག་ལྷེ་མང་པོ་ས་རུ་
དཀར་གཡེང་གཡེང་གཏོར། ང་ཅོག་སྒམ་གྱི་ཕར་ལོགས་སུ་བརྒྱུགས་སོང་དུས་ཧྥ་ལི་ཏེའི་
ལྕགས་སྐམ་འདྲ་བའི་ལག་ཟུང་གིས་ཚྭ་རྨན་གྱི་མགྲིན་པ་ནས་བསྒགས་འདུག ངས་ཧྥ་ལི་
ཏེའི་ཕྲག་པ་གཉིས་ནས་ཤུགས་ཅི་ཡོད་སྒོས་ཕྱིར་འཐེན་རུང་ཁོས་གསིག་འཐེན་གཅིག་
བརྒྱབ་པས་སླར་ཡང་ངའི་ལག་ནས་ཤོར། “ད་མཚམས་ཞོག་དང་།” ངས་སྐད་བརྒྱབ།
འོན་ཀྱང་ཁ་ངོ་དམར་ནག་ཏུ་སོང་བའི་ཧྥ་ལི་ཏེས་ངར་སྐད་དང་བཅས “ངས་ཁོ་གསད་
རྒྱུ་ཡིན། ཁྱོད་ཀྱིས་བར་བཤོལ་ཐབས་མེད། ཁོ་མ་བསད་ན་ངའི་སྙིང་ནད་སངས་ཐབས་
མེད” ཅེས་ཁྲེལ་དགོད་ཤིག་ཤིག་བརྒྱབ།
“ཁོ་ཐོངས་དང་།”
“ངས་ཁོ་གསད་རྒྱུ་ཡིན།” ཁོའི་འོ་དོད་དེ་ལས་ངས་རྟོགས་ཐུབ་པ་ནི། ངས་ལམ་
སང་བློ་ཐབས་ཤིག་མ་བཀོལ་ན། མི་ཚེ་འདིར་ཐེངས་དང་པོར་བལྟས་བལྟས་རིག་རིག་ལ་
མི་ཞིག་འཆི་རུ་འཇུག་རྒྱུ་དེ་ལས་མ་འདས།
“བྱིས་པ་ཚོས་བལྟས་འདུག ཧྥ་ལི་ཏེ། བྱིས་པ་ཚོས་བལྟས་འདུག” ངས་དེ་ལྟར་
བཤད། ཁོའི་ཕྲག་པའི་ཤ་གནད་ངའི་ལག་ནང་ནས་ཇེ་གྲིམ་ལ་སོང་། སྐབས་དེར་ངས་
སེམས་ལ་ཅི་བྱས་རུང་ཁོས་ཚཱ་རྨན་གྱི་མགྲིན་པ་ནས་གློད་རྒྱུ་མ་རེད་སྙམ། འོན་ཀྱང་ཁོས་
སྐེ་དཀྱོགས་ཏེ་ཕྱི་མིག་ལྟ་དུས། བྱིས་པ་ཚོས་ལག་གདང་སྦྲེལ་ཞིང་ཁ་ཁུ་སིམ་པོར་སྒོ་ཕྱིར་
སྐྱ་རུག་གེར་རུབ་ཡོད་ལ། ལ་ལ་ངུ་བཞིན་པ་མཐོང་། ངས་ཧྥ་ལི་ཏེའི་རོ་སྟོད་ཀྱི་ཤ་གནད་
ལྷོད་སོང་བ་ཚོར། ཁོས་ལག་པ་གློད་སོང་རུང་ཡར་ལངས་ཁར་ཚཱ་རྨན་གྱི་ངོ་ལ་ཁ་ཆུ་ཞིག་
སྟོར་སོང་། དེའི་འཕྲོར་སྒོ་འགྲམ་དུ་སོང་སྟེ་སྒོ་མོ་ག་ལེར་གཏན།
ཚཱ་རྨན་གྱིས་འགྲེ་ལྡོག་རྒྱག་གིན་ཡང་ལངས། ཕུ་ཐུང་གིས་ཁ་ཟུར་གྱི་ཁྲག་དང་གདོང་
གི་མཆིལ་ཟེགས་ཕྱིས། ཁོས་གློ་ལུ་རྒྱག་ཅིང་དབུགས་འཚུབ་པོ་འབྱིན་གྱིན། ཞྭ་མོ་དང་
མིག་ཤེལ་ཕྱིར་གྱོན། མིག་རའི་ཤེལ་ཀོར་གཞན་དེའང་ཧྲུག་ཧྲུག་བཟོས་འདུག་པ་མཐོང་
བས། འུ་ཐུག་སྟེ་ཁོས་མཐའ་སྒྲོམ་སྟོང་བ་དེ་མར་བཞག ལག་ཟུང་གིས་གདོང་པ་བཀབ། དེ་
ལྟར་ཡུན་རིང་ཞིག་ལ་ང་ཚོ་སུས་ཀྱང་ཁ་གྲག་མ་ཐུབ།
“ཟླ་བ་གཅིག་གི་སྔོན་ལ་ཁོས་སའོ་ལ་བྷོ་ཁྲིད་སོང་།” ཚཱ་རྨན་གྱིས་གཞི་ནས་མགྲིན་
པ་རྣོང་གིན་དེ་ལྟར་བཤད། ལག་པས་སྔར་བཞིན་གདོང་པ་བཀབ་སྟེ་སྡོད།
“ཁྱོད་ཀྱིས་ད་རུང་རང་ཉིད་འགན་འཁུར་པར་རློམ་གྱིན་ཡོད་དམ།”
ཚྭ་རྨན་གྱིས་ལག་པ་མར་ཕབ་སྟེ་ག་ལེར་བརྗོད་དོན། “ཟླ་བ་དྲུག་གི་རིང་ང་ལ་ཡོང་
འབབ་ཅི་ཡང་མ་བྱུང་། ངའི་མ་རྩ་བརྡིབས་ཚར། དེ་ནི་ངས་རང་གི་ཚེ་བསོགས་ཀྱི་རྒྱུ་ནོམ་
ཚོད་ཚད་པོ་དྭ་ཕྲུག་སྙོར་ཁང་འདིའི་སྟེང་བསྟིམས་པས་ཡིན། ངས་རྒྱུ་ནོམ་ཡོད་ཚད་པོ།
ཁྱིམ་རྒྱུད་ཀྱི་བཞག་ནོར་ཡོད་ཚད་པོ་བཙོང་སྟེ། གསོན་རེ་མི་མཐོང་བའི་ལས་ཀ་འདིའི་
དབུགས་རྔ་མཐུད་ཐབས་བྱས་པ་ཡིན། ཁྱོད་ཀྱིས་ཕ་ཁི་སི་ཐན་དང་དབྱི་ལང་ན་ང་ལ་ནང་
མི་གཉེན་ཉེ་མེད་མ་འདོད། དོན་ལ་ང་གཞི་ནས་མི་གཞན་པ་ཇི་བཞིན། རང་ཉིད་གཅིག་
པུ་འགྲོ་རྐྱང་བྱས་ཆོག འོན་ཀྱང་ང་མ་སོང་། ང་མ་སོང་བར་གནས་འདིར་བསྡད་པ་ཡིན།
ཡོད་ཚད་བྱིས་པ་ཚོའི་ཕྱིར་ཡིན།” ཁོས་ཁང་སྒོ་སྟོན་གྱིན་མུ་མཐུད་དུ་བཤད་དོན། “ངས་
ཁོར་བྱིས་པ་གཅིག་མ་སྤྲད་ན། ཁོས་བྱིས་པ་བཅུ་ཐམ་པ་ཁྲིད་འགྲོ། དེར་བརྟེན་ངས་ཁོར་
བསྟུན་ཐབས་བྱས་པ་ཡིན། བྱིས་པ་ཚོའི་ལས་དབང་། ཨན་ལཱའི་ཐུགས་དགོངས་ལྟར་བྱས་
པ་ཡིན། ངས་གཉའ་ཆག་བག་ཞུམ་སྒོས། སྡུག་ཤི་རྒྱག་རྒྱུའི་དམེ་བཙོག་གི་སྒོར་ངན་དེ་
དག་བླངས་པ་ཡིན། དེའི་འཕྲོར། རེམ་པོར་ཁྲོམ་རར་བརྒྱུགས་ཏེ་བྱིས་པ་ཚོར་བཟའ་འབྲུ་
ཉོས་པ་ཡིན།"
ཧྥ་ལི་ཏེའི་མིག་ཁ་ཐུར་ལ་འཁོར་སོང་།
“ཁོས་ཁྲིད་སོང་བའི་བྱིས་པ་ཚོར་ག་རེ་བཟོས་འགྲོ།" ངས་དེ་ལྟར་དྲིས།
ཚཱ་རྨན་གྱིས་གུང་མོ་དང་མཛུབ་མོ་གཉིས་ཀྱིས་མིག་ནང་ལ་ཕུར་ཕུར་བྱེད་ཀྱིན།
“འགའ་རེ་ཕྱིར་ཡོང་རྒྱུ་ཡོད” ཟེར།
“ཁོ་སུ་རེད། ང་ཚོས་ཇི་ལྟར་བཙལ་ན་ཁོ་རྙེད་ཐུབ།”
“ཁྱོད་གཉིས་སང་ཉིན་ཀ་ཙེ་ལུས་རྩལ་ར་བར་སོང་། སྤོ་ལོའི་ཕྱེད་སྟོད་འགྲན་སྡུར་
གྱི་རྗེས་སུ་ངལ་གསོ་དུས་ཁྱོད་གཉིས་ཀྱིས་ཁོ་མཐོང་ཐུབ། ཁོ་ནི་མིག་ཤེལ་ནག་པོ་བསྐྱོན་
ཡོད་པ་དེ་རེད།” ཁོས་མིག་ར་ཆག་ཏོ་དེ་ཡར་བླངས་ནས་ལག་པའི་ནང་སྐོར་གྱིན། “ཁྱོད་
གཉིས་ད་ལྟ་ཉིད་དུ་འགྲོ་རོགས། བྱིས་པ་ཚོ་སྐྲག་ཐག་ཆོད་འདུག” ཟེར།
ཁོས་ངེད་གཉིས་བསྐྱལ་ཏེ་སྒོ་ཆེན་ཁར་ཡོང་།
རླངས་འཁོར་ལམ་དུ་ཆས་དུས་ངས་ཟུར་འགྲམ་གྱི་མེ་ལོང་ལས་ཚཱ་རྨན་མཐོང་།
སྒོ་ཁ་དེར་འགྲེང་སྟེ་འདུག བྱིས་པ་སྐོར་ཞིག་གིས་ཁོ་བསྐོར་ཏེ་ལག་པ་ཆུང་ཆུང་དག་ཁོའི་
ལྷུག་ལྷུག་ཏུ་འཕྱང་བའི་སྟོད་གོས་ཀྱི་འདབས་ཁར་འཇུས་ཏེ་འདུག སྐབས་དེར་ཁོས་མིག་
ར་ཆག་ཏོ་དེ་ཡང་བསྐྱར་གདོང་ཁུག་ཏུ་བསྐྱོན་སོང་།

ལེའུ་ཉེར་གཅིག་པ།

ངེད་གཉིས་ཀྱིས་རླངས་འཁོར་བསྐོར་ཏེ་གཙང་པོ་བརྒལ་ནས་བྱང་ངོས་སུ་ཕྱིན། དེ་
གའི་འཚང་ག་ཤིག་ཤིག་གི་ཕུ་ཧྲི་ཐོ་ཐང་ཆེན་འཕྲེད་དུ་བཅད་དེ་སོང་། སྔོན་ཆད་ཨ་ཕས་
ནམ་རྒྱུན་ང་དེ་གའི་ཁེ་པོལ་ཟ་ཁང་དུ་ཤ་སྲེག་བཟའ་རུ་ཁྲིད་མྱོང་། ལྡིང་ཁང་དེ་ད་རུང་
ཀྲོང་ངེར་མངོན་རུང་སྒོ་ཁར་ལྕགས་ཟྭ་བསྣར་ཞིང་དྲ་མའི་ཤེལ་སྒོ་རལ་འདུག སྒོ་བྱང་ངོས་
ཀྱི་ཡིག་འབྲུ “K” དང “R” གཉིས་མི་མཐོང་།
ཟ་ཁང་དེའི་ཉེ་ལོགས་དེར། ངེད་གཉིས་ཀྱིས་ལྕེབས་ཁྲིམས་ལ་བཏང་བའི་ན་གཞོན་
ཞིག་གི་བེམ་པོ་མཐོང་། ལྕེབས་ཐག་གི་ཡར་སྣེ་གནམ་གྱི་འཕྲེད་རྒྱུག་སྟེང་མདུད་ཅིང་།
སྦེབ་སྟེ་ལྗང་ནག་ཏུ་སོང་བའི་གདོང་པ་དེར་ལྟ་མི་བཟོད་པ་ཞིག་རེད། འཆི་ཁའི་ཉིན་མོར་
གྱོན་པའི་ལྭ་སྡུག་རལ་པོ་ཁྲག་གིས་སྦགས་ཡོད་པ་མཐོང་བས་ཀྱང་མི་སེམས་ཚལ་བར་
གཏོང་། འོན་ཀྱང་གནས་དེའི་མི་རྣམས་ཀྱིས་ཁོ་མ་མཐོང་བའམ་ཡང་ན་མ་མཐོང་ཁུལ་
བྱས་ཏེ་ལྕེབས་ཤིང་དེའི་འཁྲིས་ནས་ཡར་འགྲོ་མར་འོང་བྱེད།
སྨྲ་བ་ཅི་ཡང་མེད་པར། ངེད་གཉིས་ཀྱིས་རླངས་འཁོར་བསྐོར་ཏེ་ཐང་ཆེན་བརྒྱུད་
ནས་པ་ཙིཨ་ཁེ་བྷ•ཧན་གྲོང་ཁུལ་གཟས་ཏེ་ཕྱིན། མིག་གིས་གང་ལ་བལྟས་རུང་རྡུལ་སྨུག་
ཁྲོད་ཆག་ཀྲུམ་ཤོར་ཏེ་ཡོད་པའི་གྲོང་ཁྱེར་དེ་རེད། ཕུ་ཧྲི་ཐོ་ཐང་ཆེན་ནས་བྱང་ངོས་སུ་
གཞུང་ལམ་འགའ་བརྒལ་བའི་མཚམས་དེར། ཧྥ་ལི་ཏེས་ང་ལ་སྐྱེས་པ་གཉིས་བསྟན་བྱུང་།
དེ་གཉིས་ཀས་བྲེལ་ཟིང་འཁྲུག་པའི་གྱང་ཟུར་དེ་གར་ཅི་ཞིག་ལ་སྤྲོ་མོས་ངང་གླེང་མོལ་
བྱེད། དེ་ལས་གཅིག་རྐང་པ་གཅིག་གི་ཁ་ན་འགྲེང་། རྐང་པ་གཞན་དེ་པུས་མོའི་གཤམ་
ནས་མི་མཐོང་། མ་ཟད་ལག་ཏུ་འགྱིག་གི་རྐང་པ་ཞིག་འཛིན།
“ཁྱོད་ཀྱིས་བལྟས་ན་ཀན་གཉིས་ཀས་ཅི་ཞིག་བྱེད་ཀྱིན་འདུག” ཧྥ་ལི་ཏེ་ང་ལ་དྲིས།
“ཅི་ཞིག་བྱེད་ཀྱིན་འདུག ངས་ག་ལ་ཤེས།"
“ཁོ་གཉིས་ཀས་འགྱིག་རྐང་དེའི་རིན་གོང་ཐད་རྩོད་ཤགས་བྱེད་ཀྱིན་ཡོད།”
“ཁོས་རང་གི་རྐང་པ་དེ་བཙོང་འདོད་རེད་དམ།” ང་མཚར་སོང་།
ཧྥ་ལི་ཏེས་མགོ་བོ་ལྡེམ་གྱིན། “ལྐོག་གི་ནག་ཚོང་ཁྲོད་དེ་རིན་གོང་རབ་ཅིག་ལ་བརྗེ་
ཐུབ། དེས་ནི་ཁོའི་བྱིས་པ་ཚོའི་གཟའ་འཁོར་འགའ་ཡི་ལྟོ་སྡུག་སེལ་ཐུབ” ཟེར།
བློ་ཡིད་ལས་འགོངས་པ་ནི། པ་ཙི•ཨ་ཁེ་བྷ•ཧན་གྲོང་ཁུལ་གྱི་ཁང་པ་མང་དག་ལ་
སྔར་བཞིན་ཀླད་ཁེབས་ཡོད་པར་མ་ཟད་རྩིག་པའང་ཁ་གཙང་དུ་མཐོང་། དོན་ལའང་ཁང་
པ་དེ་ཚོ་སྐྱོན་མེད་སོར་གནས་རང་རེད། སྡོང་བོའི་ཡལ་ག་འགའ་རེའང་སྔོན་ཆད་ལྟར་
གྱང་ཁ་ནས་ཕྱི་ལོགས་སུ་བསྲིངས་ཏེ་ཡོད། སྲང་ལམ་ཡང་ཁ་ཏེ་ཚ་གྲོང་ཁུལ་ཇི་བཞིན་
ག་སར་ས་ཕུང་དང་གད་སྙིགས་སྟོར་ཡོད་པ་ཞིག་མ་རེད། མདོག་ཤོར་བའི་ལམ་སྟོན་བྱང་
ལེབ་དག་འཁྱོག་ཅིང་། ཁ་ཁེར་སྟེང་མདེལ་ཁུང་མངོན་རུང་སྔར་བཞིན་ཁ་ཕྱོགས་ཤིག་
བསྟན་ཏེ་མཆིས།
“ཕྱོགས་འདི་དེ་འདྲའི་ཚབས་ཆེན་མ་རེད།” ངས་དེ་ལྟར་རང་གི་འདོད་ཚུལ་
བརྗོད་པར་ཧྥ་ལི་ཏེས། “དེ་ལ་ཡ་མཚན་མ་བྱེད། ད་ལྟ་མི་སྣ་གནད་ཡོད་མང་དག་གནས་
འདིར་བསྡད་ཡོད” ཟེར།
“ཐ་ལི་པན་ཟེར་རམ།”
“ཁོ་ཚོའང་འདིར་སྡོད་མཁན་གྱི་གྲས་རེད།”
“གཞན་ད་དུང་སུ་ཡོད།”
ངེད་གཉིས་ཀྱིས་རླངས་འཁོར་བསྐོར་ཏེ་ཞེང་ཆེ་བའི་གཞུང་ལམ་ཞིག་ཏུ་སླེབ།
ལམ་གྱི་འགྲམ་གཉིས་ཧ་ཅང་གཙང་ཞིང་གྲ་དག སྒོ་ར་མཐོ་ཞིང་བརྗིད་པའི་གཞིས་
ཀའང་མཐོང་རྒྱུ་ཡོད། “ཐ་ལི་པན་གྱི་ལྟག་རྒྱབ་ཀྱི་མི། སྲིད་གཞུང་གི་འགོ་པ་ངོ་མ་དེ་
ཚོ། ཡང་ན་ཁྱོད་ཀྱིས་ཁོ་ཚོར་འདི་ལྟར་བོས་ཀྱང་ཆོག ཨ་རབ་པ། ཁྲེ་ཁྲིན་པ། ཕ་ཁི་
སི་ཐན་པ།” ཧྥ་ལི་ཏེས་ནུབ་བྱང་གི་ཕྱོགས་སྟོན་གྱིན། “ཀན་ཕྱོགས་ཀྱི་གཞུང་ལམ་ལ་
མགྲོན་བསུ་ལམ་ཆེན་དུ་འབོད། གནས་འདིར་ཁོ་ཚོའི་ཐོབ་ཐང་ནི་ཏག་ཏག་དེ་ག་རང་
རེད། སྐུ་མགྲོན། ངས་བསམས་ན་རིང་པོ་ལོན་མི་དགོས་པར། སྐུ་མགྲོན་འདི་ཚོས་འུ་
ཚང་གི་ས་གདན་སྟེང་བཙོག་པ་འདོར་ཡོང་ངེས” ཟེར།
ངས་ཧྥ་ལི་ཏེར “ངས་བལྟས་ན་ཀན་རེད། ཀན་ཕྱོགས” ཞེས་ས་ཚིགས་དེ་བསྟན།
ཆུང་དུས་ངས་ནམ་རྒྱུན་དེ་ས་རྟགས་སུ་བཟུང་ནས་ལམ་གྱི་ཁ་ཕྱོགས་གཏན་ཁེལ་བྱས་
མྱོང་། གལ་སྲིད་ཁྱོད་མགོ་འཁོར་བ་ཡིན་ན། ང་ཚོའི་སྲང་ལམ་གྱི་ཟད་སྣེ་དེར་ཁང་པ་གློ་
ཁ་ཞིག་ཡོད་པ་དེ་ཡིད་ལ་ཟུངས། ཨ་ཕའི་སྐད་ཆ་འདི་ངས་ད་རུང་བརྗེད་མེད། སྔོན་ཆད་
རྩེ་མོ་མཐོ་བའི་ཁང་པ་དེ་ཁོ་ནའི་ཁ་དོག་གློ་དམར་ཡིན། ད་ལྟའང་དེ་ལྟར་རེད།
ཧྥ་ལི་ཏེ་སྲང་ལམ་དེར་དཀྱོགས་ནས་ཕྱིན། ངས་དེ་མ་ཐག་ཨ་ཕའི་གཞིས་ཀ་མཐོང་།
སྔོན་ཆད། ཧཱ་སན་ངེད་གཉིས་ཀྱིས་ར་སྐོར་ནང་གི་མེ་ཏོག་སེ་རྒོད་ཆུན་པོ་དེ་དག་གི་
རྒྱབ་ལོགས་ནས་རུས་སྦལ་ཆུང་ཆུང་དེ་རྙེད་པ་ཡིན། རུས་སྦལ་དེ་དེ་གར་ཡོད་དགོས་དོན་
ཆ་མི་འཚལ། འོན་ཀྱང་ངེད་གཉིས་དགའ་ཐག་ཆོད་པས་དེའི་ཕྱོགས་ལ་འདང་རྒྱག་འདོད་
མེད། ངེད་གཉིས་ཀྱིས་རུས་སྦལ་ཆུང་ཆུང་དེར་རྩི་དམར་པོ་བྱུགས། དེའང་ཧཱ་སན་གྱི་བློ་
བཀོད་ཡིན། བློ་བཀོད་དེ་འགྲིག་ཀྱང་འདུག དེ་ལྟར་བྱས་ཚེ། ངེད་གཉིས་ཀས་ཤིང་ཕྲན་
གྱི་གསེབ་དང་རྩི་རྫུབས་ནས་དེ་མཐོང་སླ། དེར་ངེད་གཉིས་དཔའ་རྒོད་ཁེར་རྒྱུག་གཉིས་
སུ་སྤྲུལ་བ་ཡིན་ལ། རྒྱང་རིང་ནགས་ཚལ་སྟུག་པོའི་ཁྲོད་ནས། ངེད་གཉིས་ཀས་བསྐལ་པ་
ཡ་ཐོག་ནས་ཡིན་པའི་མཚར་ཐག་ཆོད་ཀྱི་སེམས་ཅན་ཆེན་པོ་ཞིག་གསོན་བཟུང་བྱས་
པས། ད་ལྟ་དེ་ངོམ་ནས་ས་སྟེང་སྐྱེ་བོའི་ཚོགས་ལ་མཐོང་རྒྱ་བསྐྱེད་དུ་འཇུག་དགོས། སྔར་
ལོའི་དགུན་ཁར། ཧཱ་སན་གྱི་སྐྱེས་སྐར་སྟེང་། ཨ་ལིས་རྩེད་ཆས་ཀྱི་ཤིང་རྟ་ཆུང་ཆུང་ཞིག་
བཟོས་ཏེ་ཁོར་བྱིན་ཡོད། ངེད་གཉིས་ཀས་ཤིང་རྟ་ཆུང་ཆུང་དེ་ལྕགས་གཟེབ་ཆེན་པོ་ཞིག་
ཡིན་ཁུལ་བྱས་ཤིང་རུས་སྦལ་ཆུང་ཆུང་དེའི་ནང་བཅུག དེ་ལྟར་ངེད་གཉིས་ཀས་གཞི་
ནས་ཁ་ནང་ནས་དུ་བ་འཕྱུར་ཞིང་སྣ་ནང་ནས་མེ་ལྕེ་མཆེད་པའི་གདོད་མའི་སེམས་
ཅན་ཡ་མཚན་དེ་བཙོན་ལ་བཟུང་བ་རེད། ངེད་གཉིས་ཀས་གཞུག་ཏུ་ཤིང་རྟ་འཁོར་ལོ་
དེ་དྲུད་ནས་རྩྭ་གསེབ་བརྒྱུད་དེ་ཁྲོམ་སྐོར་དུ་འགྲོ་བའི་ཁུལ་བྱས། མཐའ་འཁོར་གྱི་ཀུ་
ཤུའི་སྡོང་བོ་དང་དབྱིན་ཐའོ་སྡོང་བོའི་ཚལ་ནི། རྩེ་མོ་དགུང་ལ་ཟུག་པའི་ཁང་རྩེག་ཆེན་
པོའི་ཚོགས་ཡིན་པ་རེད། མི་རྣམས་ཀྱིས་ཁང་རྩེག་ཆེན་པོ་དེ་དག་གི་རབ་གསལ་ཁྲི་སྟོང་
མང་པོ་ལས་མགོ་བོ་ཕྱིར་བསྲིངས་ཏེ། རེ་རེས་སྒུག་མི་བྲ་པར་ཁང་རྩེག་གཤམ་འོག་གི་
ངོ་མཚར་བའི་ལྟད་མོ་དེར་ལྟ། འབྲས་མེད་ལྗོན་ཚལ་གྱི་ལོགས་དེ་གར་སྔོན་ཆད་ཨ་
བཟོས་པའི་སྒུར་ཟམ་ཆུང་ཆུང་དེ་ཡོད་ལ། ངེད་གཉིས་ཀྱིས་དེ་ནི་ཕྱི་རོལ་ཡུལ་དང་གྲོང་
ཁྱེར་སྦྲེལ་བྱེད་དཔྱངས་ཟམ་ཆེན་པོ་ཞིག་གི་ཚུལ་དུ་བཟུང་བ་ཡིན། ཡང་དེའི་གཤམ་གྱི་
རྫིང་ཆུང་དེ་ནི་རླབས་རྒོད་གནམ་ལ་འཕྱོ་བའི་མཚོ་ཆེན་ཞིག་ཡིན་པ་རེད། སྐབས་དེར།
དཔྱངས་ཟམ་འགེལ་སའི་མཛེས་བརྗིད་ཀྱི་མཁར་ཁང་དེའི་ཡང་སྟེང་ནས་ཤོག་སྦག་ཅི་
རིགས་ཁྲ་ཆིལ་དགུ་ཆིལ་དུ་བཀད་ཡོང་། འགྲམ་གཉིས་ན་མེ་མདའ་རྫིག་པོ་ཐོགས་ཏེ་
གྲལ་ཕྲེང་བསྒྲིགས་ཡོད་པའི་དམག་མི་དག་གིས་ངེད་གཉིས་ལ་གུས་འདུད་ཞུ། ད་དུང་
ལྕགས་ཀྱི་དཔྱངས་ཟམ་ཆེན་མོ་འདེགས་འཇོག་བྱེད་སྤྱད་ལྕགས་ཐག་དག་བར་སྣང་སྤྲིན་
གསེབ་ཏུ་འཁྱུག་སོང་ཡོད། རུས་སྦལ་ཆུང་ཆུང་ཤིང་འཁོར་ནང་ཕར་འདྲེད་ཚུལ་འགྲིལ་
བྱེད། ངེད་གཉིས་ཀས་མུ་མཐུད་དུ་ཤིང་རྟ་འཁོར་ལོ་དྲུད་ནས་གྱོ་དམར་གྱི་འཁོར་ལམ་
འདེད་ཀྱིན་ལྕགས་སྒོ་ནས་ཕྱིར་ཐོན། དེ་གར་འཛམ་གླིང་རྒྱལ་ཁབ་ས་སོའི་མགོ་ཁྲིད་
རྣམས་ཀྱིས་ངེད་གཉིས་ཡོང་བར་བསྒུགས་ཡོད། ངེད་གཉིས་མཐོང་མ་ཐག་དེ་ཚོ་ཡར་
ལངས་ཏེ་དགའ་བསུའི་ཐལ་མོ་རྡེབ། ངེད་གཉིས་ཀྱིས་ཀྱང་ལག་པ་གཡུག་ཞོར་དེ་ཚོར་
ཕྱིར་གུས་ལན་འབུལ། ངེད་གཉིས་ནི་ཧཱ་སན་དང་ཨ་མེར་གཉིས་རེད། སྐད་གྲགས་ཆོད་
པའི་ཉེན་མཆོང་པ་གཉིས། སྲིད་ན་འགྲན་ཟླ་བྲལ་བའི་མྱུལ་དཔྱོད་པ་གཉིས། ད་ལྟ་ངེད་
གཉིས་ཀས་རླབས་ཆེ་བའི་མཛད་རྗེས་འདི་ལ་ཕུལ་བའི་གཟེངས་རྟགས་དང་ལེན་བྱེད་
པར་གྲ་སྒྲིག་བྱེད་ཀྱིན་ཡོད་པ་རེད…………
སེམས་ཆུང་ངང་ང་འཁོར་ལམ་དེར་ཞུགས་ནས་སོང་། ཉི་མར་འདེ་དྲགས་ཏེ་གྱོ་མོའི་
མདོག་ཤོར་ཞིང་བར་སྲུབས་དག་ལ་རི་རྩྭ་ཕན་ཕོན་ཕྱིར་འཕྱུར་ཏེ་འདུག དེ་ལྟར་ཨ་ཕའི་
གཞིས་ཀའི་སྒོ་ཆེན་ཁར་ལངས་སྡོད་པའི་ངའི་ཚུགས་ཀ་དེ་ནི། གཞན་ཞིག་གིས་ལྟ་རྒྱུ་
ན་ལམ་འགྲོ་པ་ཆ་མེད་ཅིག་དང་གཉིས་སུ་མ་མཆིས། བཙའ་ཡིས་ཟིན་པའི་སྒོ་ཆེན་གྱི་
ལྕགས་དྲའི་སྟེང་ལག་པ་བཞག་སྟེ། ངས་བྱིས་དུས་ལ་ཕྱིར་དྲན་བྱས། ད་ཆ་བལྟས་ན་གླེང་
རིན་མེད་ཅིང་སྐབས་དེར་མཚོན་ན་ཀུན་ལས་གལ་ཆེ་བའི་དོན་བྱ་ཅི་རིགས་ཀྱི་ཕྱིར། ང་
ལན་གྲངས་ཁྲི་སྟོང་མང་པོར་སྒོ་ཆེན་འདི་ནས་ཡར་མར་བརྒྱུགས་པ་རེད། སྒོ་ཁ་ནས་སྒོ་
རའི་ནང་བལྟས་ཏེ་ང་ཧོན་ཐོར་རེར་ལུས།
འཇིབ་འཁོར་གྱི་བགྲོད་ལམ་སྒོ་ཆེན་ལས་ནང་དུ་བརྐྱངས་ཡོད། ལོ་དེའི་དབྱར་ཁར།
ཧཱ་སན་ངེད་གཉིས་ཀྱིས་ལམ་བུ་འདི་ནས་རེས་བསྐོར་སྒོས་ལྕགས་རྟ་བཞོན་རྒྱུ་སློབ་ཀྱིན་
སྔ་གཞུག་བྱས་ཏེ་འགྲེད་བདར་ཤོར་མྱོང་། ད་ཆ་བལྟས་ན་ལམ་དེ་ཕྱིར་དྲན་ཁྲོད་ཀྱི་དེ་
འདྲའི་ཞེང་ཆེན་ཞིག་མིན་པ་ལྟར་དུ་སྣང་། སྣུམ་གནག་གི་ལམ་ངོས་དག་གློག་གི་འཁྱུག་
རིས་སུ་གས་ཤིང་སྲུབས་ཀ་དག་ལས་གཞན་ལས་མོད་པའི་རི་རྩྭ་འཕྱུར། སྦྱར་སྡོང་དཀར་
པོ་མང་ཤོས་བཅད་སོང་སྟེ་མི་མཐོང་། སྔོན་གྱི་ཚེ་ཧཱ་སན་ངེད་གཉིས་སྡོང་བོ་དེ་དག་གི་
མགོར་འཛེགས་ཏེ། ངོ་ལྟའི་ལྡོག་འོད་ཁྱིམ་མཚེས་ཚང་དུ་འཕྲོ་རུ་བཅུག་པ་ཡིན། ད་ལྟ་སྐྱ་
ཀེར་རེར་ལུས་པའི་སྡོང་བོ་དག་ལའང་ཡལ་འདབ་ཐར་ཐོར་ཞིག་ལས་མི་སྣང་། “མ་རྨོས་
ལོ་ཏོག་ནད་པའི་རྩིག་གྱང” ད་རུང་དེ་གར་འདུག འོན་ཀྱང་དེའི་རྩ་རུ་བདེ་ཐང་ཡིན
མ་ཡིན་གྱི་མ་རྨོས་ལོ་ཏོག་གཅིག་ཀྱང་མི་མཐོང་། ལྡེབས་དག་གི་སྣུམ་རྩི་མར ང་གོག་མགོ་
བརྩམས་འདུག མཚམས་ལ་ལ་ནས་བུབས་ཀྱིས་མར་ཟགས་ཚར་འདུག སྤང་ལེབ་ཀྱི་
ཁ་དོག་ཁམ་ནག་ཏུ་ཆགས་ཏེ་གྲོང་ཁྱེར་འདིའི་བར་སྣང་ན་འཁྲིགས་པའི་རྡུལ་སྨུག་དང་
གཅིག་པར་སྣང་། བར་བར་ནས་འདམ་ཧྲལ་འགའ་ཞིག་ཕྱིར་མངོན། ངོས་སུ་རྩྭ་ལྗང་རྐང་
ཐུར་གཅིག་མི་མཐོང་།
ར་སྐོར་ནང་གི་འཇིབ་འཁོར་བགྲོད་ལམ་སྟེང་ལ་སུ་ཞིག་གི་ཀྲེ་ཕུ་རླངས་འཁོར་
བཞག་འདུག བལྟས་ཚོད་དུ་དེ་དེ་གར་རྦད་དེ་མི་འཚམ་པར་སྣང་། དེ་ནི་ཏན་ཏན་ཨ་
ཕའི་ཧྥོ་ཏི་རྟ་རྒོད་འཇོག་ས་ཡིན། ལོ་ངོ་མང་པོའི་སྔོན། རྟ་རྒོད་ཀྱི་དབུགས་མདོང་བརྒྱད་
པོའི་སྐད་སྒྲ་ཉིན་རེའི་ཞོགས་པར་གནས་དེ་ནས་ལྡིར་ལྡིར་གྲག་ཡོང་སྟེ་ང་གཉིད་ལས་
སློང་། ཀྲེ་ཕུ་དེའི་ཞབས་ནས་གཡིས་འཐིག་སྟེ་ལམ་ངོས་སུ་སྣག་ཆུ་ཁོར་མ་ཞིག་འཁྱིལ་
ཡོད་པ་དང་འདྲ། ཀྲེ་ཕུའི་རྒྱབ་ལོགས་སུ་ཤིང་རྟ་རྐང་གཅིག་མ་ཞིག་རྩིབས་རྡེབ་སྒོས་ས་རུ་
འགྱེལ་འདུག མ་གཞི་འཇིབ་འཁོར་བགྲོད་ལམ་གྱི་གཡོན་ངོས་སུ་ཡོད་དགོས་ལ། ཨ་ཕ་
དང་ཨ་ལི་གཉིས་ཀས་འདེབས་འཛུགས་བྱས་པའི་མེ་ཏོག་སེའུ་རྒོད་ཀྱི་ཚལ་དེ་བརླགས་
ཚར་ཞིང་། ཤུལ་ན་ངོས་སུ་སྣུམ་གནག་གཅོལ་ཡོད་པའི་རྩྭ་རྒོད་ལས་ཅི་ཡང་མི་མཐོང་།
ཧྥ་ལི་ཏེས་ངའི་རྒྱབ་ཕྱོགས་ནས་གློག་དོང་ལན་གཉིས་མནན་ཏེ། “ངེད་གཉིས་འགྲོ་
རན་སོང་། སྐུ་ངོ་། ད་བགོར་ན་གཞན་གྱིས་དོགས་པ་ཟ་འོང" ཟེར།
“ད་ང་ལ་ཆུ་ཚོད་སྐར་མ་གཅིག་བྱིན་དང་ཆོག”
གཞིས་ཀ་ཧྲིལ་པོ་མ་གཞི་ནས་ང་བྱིས་དུས་ནས་ལོབས་ཏེ་ཡོད་པའི་རྒྱ་ཆེན་དཀར་
མདོག་དེ་འདྲ་ཞིག་ཏུ་མི་མཐོང་། ཕར་བལྟས་ན་ཇེ་ཆུང་སོང་འདུག ཁང་ཀླད་མར་ལ་
བརྡིབས་ཤིང་ཨར་འདམ་གྱི་ལྡེབས་དག་སེར་ཀས་ཁེབས། མགྲོན་ཚོམས། སྒོ་ཁྱམས། ད་
དུང་ཉིས་ཐོག་གི་འགྲུལ་ཁང་དང་ཁྲུས་ཁང་སོགས་ཀྱི་སྒེའུ་ཁུང་གི་ཤེལ་སྒོ་ཡོངས་སུ་ཆག་
རལ་དུ་སོང་ཞིང་། ཤུལ་དུ་སུ་ཞིག་གིས་འགྲོ་ཞོར་འདུག་ཞོར་ལ་འགྱིག་ཤོག་རེ་གཡོགས་
པའམ། ཡང་ན་ཐད་ཀར་ཤིང་ལེབ་ཀྱིས་ཁ་བཅད་དེ་མཛེར་མ་བརྒྱབ་འདུག སྔོན་ཆད་
གསལ་ཆ་འཁོར་བའི་རྩིག་ལྡེབས་དཀར་པོ་དེ། ད་ཆ་མདངས་ཡལ་ཏེ་སྐྱི་གཡའ་བའི་སྐྱ་
མདོག་ཅིག་ཏུ་སྣང་། བར་མཚམས་ལ་ལ་ནས་མར་གོག་སྟེ་རྒྱབ་ཀྱི་སོ་ཕག་གི་རྩིག་རིམ་
ཡང་མཐོང་ཐུབ། སྒོ་འགྲམ་གྱི་རྡོ་སྐས་ཞིག་རལ་དུ་སོང་ཚར། མཐོང་ཚད་ཁ་པུར་གྱི་གནས་
གཞན་དང་ཅི་འདྲའི་མཚུངས་པ་ལ། དེ་ལྟར་ངའི་ཨ་ཕའི་གཞིས་མཁར་དེ་མཛེས་མཆོར་
བརྗིད་གསུམ་ཡོངས་སུ་ཡལ་ཚར་བའི་གནས་གོག་པོ་ཞིག་ཏུ་ཆགས་འདུག
ངས་ཉིས་ཐོག་ཏུ་ཡོད་པའི་རང་གི་མལ་ཁང་རྙིང་བ་དེའི་སྒེའུ་ཁུང་མཐོང་། གཞིས་
ཀའི་འཛེག་སྐས་དབུས་མའི་ལྷོ་ངོས་ཀྱི་གསུམ་པ་དེ་རེད། སྔ་རྟིང་ཁར་ལངས་ཏེ་མགྲིན་པ་
བསྲིངས་ནས་ནང་དུ་བལྟས་རུང་། གྲིབ་མ་ཧྲབ་ཧྲིབ་ཅིག་ལས་སྒེའུ་ཁུང་གི་རྒྱབ་ལོགས་
ན་ཅི་ཡང་མི་འདུག འོན་ཀྱང་ཕྱིར་དྲན་བྱ་མི་འདོད་པའི་ཉིན་མོ་དེའི་ཆར་ཆེན་ཤག་ཤག་
ཁྲོད། ང་ཏག་ཏག་སྒེའུ་ཁུང་དེའི་རྒྱབ་ལ་ཡིབ་བསྡད་དེ། རང་གི་ཁ་དབུགས་ཤེལ་སྒོའི་ངོས་
ནས་སྨུག་རླངས་སུ་གྱུར་པའི་ཁྲོད། ཨ་ཕས་འཇིབ་འཁོར་བསྐོར་ཏེ་ཨ་ལི་ཕ་བུ་གཉིས་ཁྱེར་
སོང་བར་མིག་སྐྱེལ་བྱས་པ་མིན་ནམ།
“སྐུ་ངོ་ཨ་མེར།” ཧྥ་ལི་ཏེས་ཡང་བསྐྱར་བོས་བྱུང་།
“ཅུང་ཙམ་སྒུགས། ད་བསླེབ་ཡོང་།”
སྨྱོས་པ་ལྟར་ང་ནང་དུ་འགྲོ་འདོད་སྐྱེས། སྒོ་འགྲམ་གྱི་ཐེམ་སྐས་དེར་འཛེག་འདོད་
སྐྱེས། སྔོན་ཆད་ཨ་ལིས་ནམ་རྒྱུན་དེ་གར་ཧཱ་སན་ངེད་གཉིས་ལ་ཁངས་ལྷམ་འཕུད་དུ་
འཇུག ང་ད་ལྟ་རང་སྒོ་ཁྱམས་དེར་འཛུལ་སོང་སྟེ་ཚ་ལུ་མའི་ཤུན་པགས་ཀྱི་དྲི་ཞིམ་དེར་
ལ་སྣོམ་འདོད། ང་ད་ལྟ་རང་ཐབ་ཚང་ནང་བརྒྱུགས་སོང་སྟེ་ཧཱ་སན་གྱིས་བླངས་པའི་
གནའ་བོའི་ཧ་ཙ་རའི་གཞས་རྙིང་དེར་ཉན་འདོད།
ཡང་གློག་དོང་ཤར་གཅིག་བཏང་བྱུང་། ང་ལམ་འགྲམ་གྱི “སྐམ་སའི་སྐོར་གཡེང་གྲུ་
བོའི” ཕྱོགས་སུ་སོང་། ཧྥ་ལི་ཏེས་རླངས་འཁོར་ནང་ན་ཐ་མག་འཐེན་གྱིན་འདུག
“ང་ལ་ད་རུང་བལྟ་དགོས་ས་ཞིག་ཡོད།”
“ཁྱོད་ཀྱིས་མགྱོགས་ཙམ་གནང་ན་མི་ཆོག་གམ།”
“སྐར་མ་བཅུ་ཐམ་པ།”
“འོ་ན་དེ་བྱ། རེམ་པོ་གྱིས།” ང་ཕྱིར་འགྲོ་ཆས་བྱེད་དུས་ཁོས། “ཡོད་ཚད་བརྗེད་
དུ་ཆུགས་དང་དེ་ལས་ཡག་ན་ཅང་མེད” ཟེར།
“ཅི་ཟེར།”
“ང་ཚོ་ད་རུང་འཚོ་དགོས་ཡོད།" ཧྥ་ལི་ཏེས་དེ་ལྟར་ཟེར་གྱིན་དུ་སྣེ་སྒེའུ་ཁུང་གི་
དྲ་མ་ལས་བེལ་རྡོལ་གྱིས་ཕྱི་རོལ་དུ་གསིར་ཏེ། “ཁྱོད་ཀྱིས་ད་རུང་ཅ་ལག་ཅི་ཙམ་ལ་བལྟ་
དགོས། ངས་ཁྱོད་ལ་སྟབས་བདེ་པོར་སྨྲ་ཆོག ཁྱོད་ཀྱི་དྲན་འཛིན་ཁྲོད་ཀྱི་ཅ་ལག་དེ་དག་
ལས་གཅིག་ཀྱང་ལྷག་ཡོད་པ་མ་རེད། རབ་ཡིན་ན་ཚང་མ་བརྗེད་དུ་ཆུགས” ཟེར།
“ད་ནི་ངས་ཁབ་སྐུད་པ་ཙམ་ཡང་བརྗེད་དུ་འཇུག་མི་འདོད། ཆུ་ཚོད་སྐར་མ་བཅུ་
ལ་སྒུག་རོགས” ཞེས་ང་ཤར་རེས་སོང་།
དེ་དུས་ཨ་ཕའི་གཞིས་ཀའི་བྱང་ངོས་ཀྱི་རི་བོ་དེར་འཛེག་འགྲོ་དུས། ངེད་གཉིས་
ལ། ཧཱ་སན་ངེད་གཉིས་ལ་ཧ་ལམ་རྔུལ་ཆུ་ཅུང་ཙམ་ཡང་མི་འཛག རི་རྩེར་ངེད་གཉིས་
ཀྱིས་ད་དུང་བདའ་རེས་འདེད་རེས་བྱས་ཏེ་རྩེད་མོ་རྩེ། ཡང་ན་གསེག་སྟེ་ཡོད་པའི་རི་ངོས་
དེར་ཙོག་སྟེ་སྡོད། དེ་ནས་བལྟས་ན་ཁད་རིང་སར་ཡོད་པའི་གནམ་གྲུ་འབབ་ཐང་མཐོང་
འོག་ཏུ་སྡུད། ངེད་གཉིས་ཀས་གནམ་གྲུ་འཕུར་འབབ་བྱེད་པར་མིག་གཡེང་བྱེད་ཀྱིན་སྡོད།
གང་འཚམ་འགོར་རྗེས་ཡང་བསྐྱར་བདའ་རེས་རྩེད་རེས་བྱེད།
དེང་གི་ཆར། ང་གུག་དཀྱོག་མང་བའི་རི་ཀླད་དེར་འཛེག་དུས། ངའི་གདོང་པ་རྔུལ་
ཆུས་ཁེབས། དབུགས་རྒོད་སྟོད་ལ་འཚང་། ཧ་ལམ་གློ་གསེང་ནས་མེ་དབུར་ལོས་ཡོང་སྙམ་
པ་ཞིག་རེད། རི་སྐེད་དུ་ལངས་བསྡད་དེ་ངས་དབུགས་མལ་ཞིག་གསོས། ལུས་གསེང་དུ་ཚ་
གཟེར་འཁོར་གྱིན་ཡོང་། ངལ་ཅུང་ཙམ་སོས་རྗེས་མུ་མཐུད་དུ་བདག་པོ་རྒྱག་མཁན་མེད་
པའི་དུར་ས་དེ་གཟས་ནས་ཕྱིན། དུར་ས་དེ་ཚེགས་མེད་དུ་རྙེད། རྒས་འཁོགས་ཀྱི་སེ་སྡོང་
དེའང་སྐྱ་ཧྲེང་ངེར་སྔར་མལ་དུ་མཆིས་
ལོ་ངོ་དུ་མའི་རྗེས་སུ་ང་ཡང་བསྐྱར་དུར་སའི་ར་སྐོར་གྱི་རྡོ་སྒོ་སྐྱ་བོ་དེར་བསྙེས་ཐུབ་
པ་བྱུང་། ཧཱ་སན་གྱིས་རང་གི་མ་རྒན་ར་སྐོར་དེའི་ནང་དུར་འཇུག་སོང་ཟེར། ཚིགས་ཀྱི་
ལྟེབ་ལྕགས་ལྷོད་ཟིན་པའི་སྔར་གྱི་ལྕགས་སྒོ་དེ་མི་མཐོང་། རྫུབས་སྟུག་པའི་རི་རྩྭས་གནས་
འདི་ཡོངས་སུ་ཧམ་བཟུང་བྱས་ཏེ་ཕལ་ཆེར་དུར་བྱང་ཡོངས་རྫོགས་བཀབ་འདུག “ཨ་
ཝ།” “ཨ་ཝ།” ཁྭ་ཏ་གཉིས་དུར་སའི་ར་སྐོར་དམའ་མོ་དེའི་ཁར་བབས་ཏེ་སྐད་འབོད་རྒྱག
ཧཱ་སན་གྱིས་སྤྲིངས་ཡིག་ནང་། སེ་འབྲུའི་སྡོང་རྒན་དེར་ལོ་མང་རིང་འབྲས་བུ་ཐོགས་
མ་བྱུང་ཞེས་བྲིས་པ་རེད། སྐམ་ཞིང་རྙིད་པའི་ལྗོན་ཤིང་དེ་མཐོང་འཕྲལ་ངའི་སེམས་སུའང་
དེ་ལ་སླར་ཡང་ལོ་འདབ་རྒྱས་ཏེ་འབྲས་བུ་སྨིན་རྒྱུ་ཞིག་ཡོད་དམ་སྙམ། སྡོང་རྒན་དེའི་
འོག་འགྲེང་བསྡད་དེ་ངའི་ཡིད་ངོར་ངེད་གཉིས་ལན་གྲངས་རྫོགས་མེད་ལ་སྡོང་མགོ་དེར་
འཛེགས་མྱོང་བ་དྲན། ངེད་གཉིས་ཡལ་གའི་སྟེང་ཙོག་ཅིང་། རྐང་པ་བཞི་པོ་སྔ་གཞུག་ཏུ་
སྐྱོམ་གྱིན་བསྡད་པ་ཡིན། ཁྲ་ཧྲབ་ཧྲིབ་ཀྱི་ཉི་ཐིག་གིས་ཡལ་འདབ་སྟུག་པོ་བརྟོལ་ཏེ་ངེད་
གཉིས་ཀའི་གདོང་པར་ཕར་སྣོལ་ཚུར་རྡེབ་ཀྱི་འོད་དང་གྲིབ་མ་སྟོར་ཡོང་། དེ་མུར་ངའི་ཁ་
ནང་དུ་སེ་འབྲུའི་བྲོ་བ་སྟུག་པོ་ཞིག་ཐོ་ལེར་བརྡོལ་བྱུང་།
སྒྱིད་ཁུག་ཉིས་ལྟེབ་སྒོས་སྡོང་རྩ་དེར་བསྡད་དེ་ངས་ལག་པ་གཉིས་ཀ་སྤྱད་ནས་སྡོང་
བོའི་གཞུང་རྟའི་སྒང་ལ་ནོམ་ཉུག་བྱས། འཚོལ་བཞིན་པ་དེ་གཞི་ནས་རྙེད་བྱུང་། བརྐོས་
རིས་དག་རབ་རིབ་ཏུ་སོང་སྟེ་ཧ་ལམ་ཡོངས་སུ་ཡལ་འདུག་མོད། སྔར་མུས་བཞིན་བཀླག་
ཏུ་ཡོད། “ཨ་མེར་དང་ཧཱ་སན། ཁ་པུར་གྱི་སུའུ་ཏན།” མཛུབ་མོས་ཡིག་འབྲུ་རེ་རེའི་
སྙུག་ཁ་འདེད་ཀྱིན། ངས་གས་སྲུབས་ཕྲ་མོ་དག་ལས་སྡོང་ཤུན་ཅུང་ཙམ་མར་གཞབ།
སྡོང་རྩ་དེ་གར་ཁ་ལྷོ་རུ་འཁོར་ཏེ་སྐྱིལ་མོ་ཀྲུང་གིས་བསྡད་ནས། ངས་རང་ཉིད་བྱིས་
དུས་སུ་འཚོ་མྱོང་སའི་གྲོང་ཁྱེར་དེ་ལ་རྒྱང་ལྟ་བྱས། སྔོན་གྱི་ཚེ་ན། མི་ཁྱིམ་དུད་ཚང་རེ་
རེའི་སྒོ་ར་ལས་སྡོང་བོའི་ཡལ་འདབ་ཕྱི་ལོགས་སུ་བརྐྱངས་ཡོད། དེ་དུས་མགོ་ཐོག་གི་
འབྱམས་ཀླས་ནམ་མཁའ་སྔོ་ཞིང་དྭངས། ཉི་མའི་ནང་འོད་ཁྱུག་ཁྱུག་བྱེད་པའི་ཐག་གདང་
སྟེང་ལྭ་བས་བཀང་། གལ་སྲིད་ཁྱོད་ཀྱིས་རྣ་བ་བླགས་ན། པ་ཙི•ཨ་ཁེ་བྷ•ཧན་གྲོང་ཁུལ་གྱི་
ཚོང་འབོད་མི་ཐོས་པའི་ངེས་པའང་མེད། ཤིང་ཏོག་འཚོང་མཁན་ཁེ་པ་ཆུང་ཆུང་དེ་ཚོས་
སེའུ། ཁམ་བུ། རྒུན་འབྲུམ་ཞེས་སྐད་ཅོར་རྒྱག ཉི་མ་ནུབ་ཁར་ཅོང་སྒྲའང་ཐོས་ཐུབ། དེ་
ནི་ཧྲ་ལེ་ནོ་གྲོང་ཁུལ་གྱི་དབྱི་སི་ལན་ལྷ་ཁང་ནས་མཆེད་ཡོང་བ་རེད། མི་རྣམས་མཆོད་
མཇལ་དུ་ཕེབས་པར་འབོད་བརྡ་གཏོང་མཁན་རེད།
ངས་ཡང་བསྐྱར་གློག་དོང་གི་སྒྲ་ཐོས། ཧྥ་ལི་ཏེས་ང་ལ་ལག་གཡུག་བྱེད་ཀྱིན་འདུག
ད་ནི་དངོས་གནས་འགྲོ་རན་སོང་།
རླངས་འཁོར་ཁ་ལྷོ་རུ་གཏད་དེ་ངེད་གཉིས་ཕྱིར་ཕུ་ཧྲི་ཐོ་ཐང་ཆེན་ལ་སོང་། ལམ་
སྐབས་ཕེ་ཁཱ་རླངས་འཁོར་དམར་པོ་འགའ་དང་གདོང་ཐུག་བྱུང་། ཕན་ཚུན་དཔུང་པ་མ་
གཙུབ་ཙམ་ནས་བསྣོལ་ཏེ་སོང་། དེའི་རྒྱབ་གཞོང་ནང་མེ་མདའ་རྫིག་པོ་འཁུར་ཞིང་སྨ་ར་
ཆེན་པོ་བཞག་པའི་ན་གཞོན་གང་རེ་བརྫངས་འདུག དེ་ཚོར་འཕྲད་ཐེངས་རེར་ཧྥ་ལི་ཏེས་
སྐད་དམའ་མོས་སྡིགས་སྨོད་རྒྱག
ངས་སྒོར་མོ་སྤྲད་དེ་ངེད་གཉིས་ཕུ་ཧྲི་ཐོ་ཐང་ཆེན་གྱི་ཉེ་ལོགས་ན་ཡོད་པའི་མགྲོན་
ཁང་ཆུང་ཆུང་ཞིག་ཏུ་བསྡད། ལུས་སུ་ལྭ་ནག་དང་མགོ་ལ་རས་དཀར་གཅུད་པའི་བུ་མོ་
ཆུང་ཆུང་གསུམ། སྒྲོམ་སྟེགས་རྒྱབ་ཏུ་སྡོད་མཁན་གཟུགས་ཆུང་ཤ་རིད་ཀྱི་རྒད་པོ་མིག་
བཞི་དེའི་མཐར་རུབ་སྟེ་ཡོད། ཁོས་སྡོད་གླར་ཨ་སྒོརབླངས་སོང་། རྙིང་རལ་གྱི་མགྲོན་
ཁང་དེར་རིན་གོང་འདི་འདྲ་ཞིག་ཅིས་ཀྱང་མི་འབབ་རུང་། ད་ནི་ཅི་ཡིན་ན་ཡིན་དུ་
ཆུགས། ངས་དེར་ཁ་ཡ་བྱ་མི་འདོད། ལ་ལས་ཞ་ཝེ་ཡེའི་མཚོ་འགྲམ་ནས་ཁང་
པ་ཉོ་ཕྱིར་གཞན་གྱི་ལག་ནས་བློར་མི་ཤོང་བའི་རིན་གོང་ལེན་ཚུལ་དང་། བྱིས་པ་ཚོའི་ཁ་
གསོ་རྒྱབ་འགེབས་ཀྱི་དེ་ལྟའི་རིན་གོང་ལེན་པ་གཉིས་རྣམ་པ་འདྲ་རུང་ངོ་བོ་མི་འདྲ།
ཁང་པའི་ནང་ཆུ་ཚ་པོ་མེད་པ་ཕར་ཞོག སྤྱོད་ཁང་རྙིང་རལ་དེར་ཆུ་བཤལ་ཡང་
རྒྱག་ཐབས་མི་འགྲིག ནང་ན་ཅི་ཡོད་ཟེར་ན། ལྕགས་ཀྱི་མལ་ཁྲི་གཅིག མལ་ཐུལ་ཐེད་པོ་
གཅིག བལ་ཕྱར་གོག་རལ་གཅིག གྱང་ཟུར་དུ་ཤིང་ཁྲིའུ་ཟད་པོ་གཅིག ད་དེ་རེད། ཕུ་ཧྲི་
ཐོ་ཐང་ཆེན་ལ་ཕྱོགས་པའི་སྒེའུ་ཁུང་དེའི་ཤེལ་སྒོ་གཅིག་ཀྱང་མི་མཐོང་། ཁྲེས་སྒམ་སར་
བཞག་སྟེ་ལྟ་དུས། མལ་ཁྲིའི་རྒྱབ་ཀྱི་ལྡེབས་སུ་སྐམ་ཟིན་པའི་ཁྲག་རྗེས་ཤིག་ཀྱང་མངོན།
ཅི་ཆ་མེད་པར་ལུས་གསེང་ལ་ཟུག་རྔུ་ཞིག་ཡོང་།
ངས་ཧྥ་ལི་ཏེ་ལ་སྒོར་མོ་སྤྲད་དེ་ཕྱི་ལོགས་སུ་བཟའ་རྒྱུ་ཞིག་ཉོ་རུ་མངགས། ཅང་མ་
འགོར་བར་ཁོས་སྟེང་དུ “ཚག་ཚག” གི་འཚིག་སྒྲ་གྲག་གིན་པའི་ཤ་སྲེག་ཕྲེང་བསྟར་
མ་བཞི། ཐབ་ལས་བཏོན་མ་ཐག་པའི་རྣངས་བག་གཉིས། ད་དུང་འབྲས་ཆན་དཀར་ཡོལ་
དོ་བཅས་ཉོས་བྱུང་། ངེད་གཉིས་མལ་ཁྲིའི་སྒང་བསྡད་དེ་མགོ་བོ་སྨད་ནས་རྔམ་ཟ་རྔམ་
འཐུང་བརྒྱབ། གང་ལྟར། ཁ་པུར་ན་ད་དུང་འགྱུར་མེད་པ་གཅིག་འདུག—ཤ་སྲེག ཏག་
ཏག་ངའི་དྲན་འཛིན་ཁྲོད་ཀྱི་བྲོ་བ་དང་མཚུངས་ལ་མངར་ཆེན་སྣོག་མོ་རང་དུ་འདུག
དགོང་མོ་དེར། ང་མལ་ཁྲིར་ཉལ། ཧྥ་ལི་ཏེ་གཅལ་དུ་ཉལ། ངས་སྦྱིན་བདག་ལ་དངུལ་
ལྷག་མ་སྤྲད་དེ་བལ་ཕྱར་གཅིག་བླངས་ནས་ཧྥ་ལི་ཏེར་འགེབས་སུ་བཅུག སྒེའུ་ཁུང་ལས་
ཟླ་འོད་ནང་དུ་འཕྲོས་ཡོང་བ་མ་གཏོགས། དཀར་ཆ་གཞན་ཞིག་མཐོང་རྒྱུ་མེད། སྦྱིན་
བདག་གིས་ཧྥ་ལི་ཏེར་བཤད་པ་ལྟར་ན། ཁ་པུར་དུ་གློག་ཆད་དེ་ཉིན་གཉིས་སོང་ཞིང་།
ཁོའི་མགྲོན་ཁང་གི་གློག་མར་ད་དུང་ཞིག་གསོ་བརྒྱབ་མེད་ཟེར། ངེད་གཉིས་ཀས་ལབ་
གླེང་གང་འཚམ་བྱས། ཁོས་རང་ཉིད་མ་ཙ་ཧྲ་ལེ་ཕི་ནས་ནར་སོན་པའི་གཏམ་རྒྱུད་དང་།
དེ་བཞིན་ཅལ་པ་ཏི་ནས་བྱུང་བའི་གཏམ་རྒྱུད་དག་བཤད། ཁོས་ད་དུང་ང་ལ། ཁོ་ཨ་ཕ་དང་
ལྷན་ཅིག་མི་དམངས་བསྟན་སྲུང་དམག་ཤོག་ཏུ་ཞུགས་ཏེ། ཕེན་རྗི་ཤེར་གཅོང་རོང་ནས་ཨུ་
རུ་སུར་ཕྱིར་རྒོལ་དམག་འཁྲུག་བརྒྱབ་ཚུལ་བཤད། དམག་འཁྲུག་དེའི་རྗེས་ཁོ་ཚོའི་དམག་
རྒྱགས་འཛད་དེ་ས་འབུ་ལྟོ་རུ་བསྟེན་དགོས་བྱུང་ཟེར། ཁོས་གྱེན་འཕུར་གནམ་གྲུས་རང་
གི་ཕ་རྒན་བསད་ཚུལ། བུ་མོ་གཉིས་ས་འོག་འབར་མདེལ་འགས་པའི་རྐྱེན་ལམ་དུ་ཤོར་
ཚུལ་སོགས་ཁ་བརྡ་བྱས། ཨ་རིའི་འཚོ་བ་དྲིས་པའི་ལན་དུ་ངས། ཨ་རི་ནས་ཁྱོད་རྩག་རྩིག་
ཚོང་ཁང་དུ་འཛུལ་ཏེ། རིགས་བཅོ་ལྔའམ་ཉི་ཤུ་ཡོད་པའི་གྲོ་སྐམ་ལས་སོ་སོའི་མོས་པ་ལྟར་
འདེམས་ཉོ་བྱ་ཆོག ལུག་ཤ་ནམ་ཡང་གསར་བ་གསར་རྐྱང་ཡིན། འོ་མ་ནམ་ཡང་འཁྱགས་
སུ་བཏང་སྟེ་ཡོད། ཤིང་ཏོག་རྫོགས་སུ་མེད། སྦུག་ཆུ་དྭངས་ཤིང་གཙང་། ཁྱིམ་ཚང་རེ་རེར་
བརྙན་འཕྲིན་འཕྲུལ་ཆས་ཡོད། བརྙན་འཕྲིན་འཕྲུལ་ཆས་ཀྱི་གློག་སྒོ་ཅི་རིགས་ལ་རྒྱང་
འཛིན་ཡོ་ཆས་ཀྱིས་ཁ་ལོ་བསྒྱུར་ཆོག གལ་སྲིད་མཁོ་གལ་ཡོད་ན། སོ་སོས་འཁོར་སྐར་ལེ་
ཚན་སྡུད་ལེན་འཕྲུལ་ཆས་བཙུག་ཆོག དེ་བརྒྱུད་ནས་བརྙན་འཕྲིན་ལེ་ཚན་ལྔ་བརྒྱ་ལྷག་
ལ་བལྟ་ཐུབ་ཅེས་བཤད།
“ཨ་ལ་ལ་ལྔ་བརྒྱ་ཟེར་རམ།” ཧྥ་ལི་ཏེ་མཚར་ཐག་ཆོད་སོང་།
“ལྔ་བརྒྱ།”
ངེད་གཉིས་རེ་ཞིག་ཁ་རོག་གེར་ལུས། ངས་ཁོ་གཉིད་སོང་སྙམ་རུང་ཁོ་དགོད་
གྱིན། “སྐུ་ངོ་། ཁྱོད་ཀྱིས་རྨོ་ལཱ་ནཱ་སི་ལུའུ་ཏེན་གྱི་གཏམ་རྒྱུད་ཐོས་ཨེ་མྱོང་། ཐེངས་ཤིག
བུ་མོ་ཕྱིར་ཡུལ་དུ་ལོག་སྟེ་མག་པས་མོར་གཅར་རྡུང་བྱས་སོང་ཞེས་ཁོར་སྡུག་ཡུས་ཞུས།
ཁྱོད་ཀྱིས་ནཱ་སི་ལུའུ་ཏེན་གྱིས་དེ་ལ་ལན་ཇི་ལྟར་སྤྲད་པ་ཨེ་ཤེས།” མུན་པའི་ཁྲོད་ཁོའི་ངོ་
ལ་དགོད་རྒྱུ་ལངས་ཏེ་ཡོད་པ་ངས་ཚོར་ཐུབ། སྐབས་དེར་ང་ལའང་དགོད་རྒྱུ་ཡོང་། ཡིན་
མདོག་ཁ་པོར་དགའ་བའི་རྨོ་ལཱ་དེར་དགོད་བྲོ་བའི་གཏམ་རྒྱུད་ཧ་ཅང་མང་། འཛམ་གླིང་
ས་ཕྱོགས་སོ་སོར་ཡོད་པའི་ཨ་ཧྥུ་ཧན་པ་སུ་ཡིན་རུང་། ཁོའི་གཏམ་རྒྱུད་གཅིག་གཉིས་རེ་
བཤད་མི་ཤེས་མཁན་ཧ་ལམ་མེད།
“ཁོས་ཇི་ལྟར་བཤད་པ་རེད།”
“བུ་མོར་ཁོས་ཀྱང་གཅར་རྡུང་བྱས་པ་རེད། དེའི་འཕྲོར་བུ་མོ་ཕྱིར་བརྫངས་ཏེ་
མག་པར་སྐད་བསྐུར་དོན། 'ང་རྨོ་ལཱ་གླེན་པ་ག་ལ་ཡིན། ལར་ལྟས་ངན་སུ་ཞིག་གིས་རྨོ་
ལཱའི་བུ་མོར་བརྡུང་ཕོད་ན། རྨོ་ལཱས་རང་གི་ཆུང་མར་བརྡུང་སྟེ་ཁོར་སྐྱིན་པ་ཚ་པོ་གླན་རྒྱུ་
ཡིན’ ཞེས་བཤད་པ་རེད།”
ང་ལ་གད་མོ་ཤོར། དེ་ནི་ཕྱོགས་གཅིག་ནས་དགོད་གཏམ་དེས་ཡིན། ཕྱོགས་གཞན་
ཞིག་ནས། ཨ་ཧྥུ་ཧན་གྱི་དགོད་སྤྲོའི་བློ་བག་ལ་ནམ་ཡང་འགྱུར་བ་མེད་པས་ཡིན། དམག་
འཁྲུག་ལངས་རུང་། མཉམ་འབྲེལ་དྲ་རྒྱ་དར་རུང་། འཕྲུལ་མི་ས་ག་ཟླ་བའི་སྟེང་འཛེགས་
རུང་། ཨ་ཧྥུ་ཧན་ནས་ནམ་ཡང་ཚང་མས་ནཱ་སི་ལུའུ་ཏེན་གྱི་དགོད་གཏམ་བཤད་རྒྱུར་
དགའ། “ཁྱོད་ཀྱིས་གཏམ་རྒྱུད་འདི་གོ་ཨེ་མྱོང་། ཉིན་ཞིག་རྨོ་ལས་རང་གི་བོང་རྒན་བཞོན
ཞིང་ཕྲག་སྟེང་ལ་ཆེ་ཞིང་ལྕི་བའི་སྒྱེ་མོ་ཞིག་ཁུར་ཏེ་འགྲོ།” ངས་དེ་ལྟར་བཤད།
“འོ་དེ་གོ་མ་མྱོང་།”
“ལམ་འགྲོ་པ་ཞིག་གིས་ཁོར། ཁྱོད་ཀྱིས་ཅིའི་ཕྱིར་སྒྱེ་མོ་བོང་རྒྱབ་ལ་མི་འགེལ་བ་
ཡིན་ནམ་ཞེས་དྲིས་པར་ཁོས། ‘དེ་ནི་སྙིང་རྗེ་མེད་པའི་བྱ་བ་རང་རེད། ང་གཅིག་པུའི་
ལྗིད་ཀྱིས་ཀྱང་སེམས་ཅན་ལས་ངན་འདིའི་སྐྱེ་བ་ཟད་ཀྱིན་པ་མ་མཐོང་ངམ’ ཞེས་ལན་
བརྒྱབ་པ་རེད།”
ངེད་གཉིས་ཀས་རེས་བསྐོར་ཏེ། རྨོ་ལཱ་ནཱ་སི་ལུའུ་ཏེན་གྱི་དགོད་གཏམ་ཚར་རག་བར་
བཤད་རྗེས། ཡང་བསྐྱར་སྨྲ་བ་ཆད་དེ་ཁུ་སིམ་མེར་གྱུར།
“སྐུ་ངོ་ཨ་མེར།” ཧྥ་ལི་ཏེས་ཁ་གྲག་སྟེ་གཉིད་ཡོང་གིན་པའི་ང་སད་དུ་བཅུག
“ ཅི་རེད།”
“ ཁྱོད་ཅིའི་ཕྱིར་འདིར་ཡོང་བ་ཡིན། ངས་བཤད་འདོད་པ་ནི། ཁྱོད་ཅིའི་ཕྱིར་དངོས་
གནས་ཡུལ་འདིར་ཕྱིར་ལོག་ཡོང་བ་རེད།”
“དེའི་རྒྱུ་མཚན་ངས་ཁྱོད་ལ་བཤད་ཟིན་པ་མིན་ནམ།”
“བྱིས་པ་དེའི་ཕྱིར་ཟེར་རམ།”
“ཏན་ཏན་བྱིས་པ་དེའི་ཕྱིར།"
གཅལ་ནས་ཁ་ལོ་འཁོར་གྱིན་ཧྥ་ལི་ཏེས། “ངོ་མ་ཡིད་ཆེས་དཀའ་བ་ཞིག་རེད" ཟེར།
“ལན་རེར་ང་ཡང་རང་ཉིད་གནས་འདིར་བསླེབས་པར་ཡིད་ཆེས་དཀའ་བ་ཞིག་རེད།”
“མ་རེད……ངས་འདྲི་འདོད་པ་ནི། ཁྱོད་ཨ་རི་ནས་ཕྱིའི་རྒྱ་མཚོ་ཆེན་པོ་བརྒལ་
ཡོང་དོན……………ཏན་ཏན་ཧྲི་ཡའེ་གྲུབ་མཐའ་འཛིན་མཁན……………བྱིས་པ་དེ་འདྲ་ཞིག་
གི……………ཕྱིར་ཡིན་པ་རེད……….
སྐད་ཆ་འདིས་ངའི་དགོད་ཁ་རྦད་དེ་བཅད། གཉིད་ཀྱང་རྒྱང་དུ་དཀྲོགས། “ད་ང་ཐང་
ཆད་པོ་བྱུང་། འུ་གཉིས་གཉིད་ན་རེད།" ངས་དེ་ལྟར་ལན་བྱིན།
ཅུང་ཙམ་ནས་ཧྥ་ལི་ཏེའི་སྔུར་སྒྲ་སྟོང་ཧང་ཧང་གི་ཁང་པའི་ནང་འཁོར། འོན་ཀྱང་
ངའི་གཉིད་ཡལ་སོང་། ལག་ཟུང་བྲང་ཁར་བསྣོལ་ཏེ། སྒེའུ་ཁུང་ཆག་པོ་དེ་ལས་སྐར་འོད་
ལམ་ལམ་འཚེར་བའི་མཚན་མོའི་ནམ་མཁར་ཅེར་རེར་སེམས་ལ། མི་རྣམས་ཀྱིས་ཨ་ཧྥུ་
ཧན་ལ་སྡོམ་ཚིག་ཅིག་བཀོད་ཡོད་པ་དེ་དྲན། ཡང་ན་དེ་ཏག་ཏག་བདེན་པར་འདུག—
རེ་བ་མེད་པའི་ས་ཆ།
ངེད་གཉིས་ཀ་ཙེ་ལུས་རྩལ་ར་བའི་སྒོ་འགག་ཏུ་འཛུལ་སྐབས། ཀླག་ཅོར་རྒྱག་པའི་
མི་རྣམས་འཚང་ག་ཤིག་ཤིག་འདུག་སྟེགས་སུ་ཙོག་གིན་འདུག སྐས་གདང་གི་དབྱིབས་སུ་
བཟོས་པའི་ཨར་འདམ་གྱི་ལྟ་སྟེགས་སུ་མི་སྟོང་ཕྲག་ཁ་ཤས་བརྫངས་འདུག བྱིས་པ་ཚོས་
བར་ཁྱམས་ནས་ཕན་ཚུན་བདའ་རེས་བྱེད་ཀྱིན་རྩེ། མཁའ་དབུགས་ཁྲོད་སིར་པན་དང་
སྲན་མ་གླག་མཆུ་མའི་དྲི་མ། ད་རུང་སེམས་ཅན་གྱི་སྐྱག་རྦང་དང་རྔུལ་ཆུའི་དྲི་ངན་ཐུ་
ལུ་ལུ་ལྡང་། ཧྥ་ལི་ཏེ་ངེད་གཉིས་ཐ་མག་དང་ཐང་འབྲུ། བག་སོབ་སོགས་ལག་འཚོང་བྱེད་
མཁན་ཁེ་པ་ཆུང་ཆུང་དེ་ཚོའི་འཁྲིས་ནས་ཕར་ཕྱིན།
བལ་སྣམ་གྱི་ཅ་ཁེ་སྟོད་ཐུང་གསེག་རིས་ཅན་གྱོན་ཞིང་། ལུས་པོ་གདབ་བུ་ལྟར་རྗུད་
པའི་བུ་གཟུགས་རིང་ཞིག་གིས་ངའི་དཔུང་པ་ནས་འཐེན་གྱིན་སྐད་དམའ་མོས “ཆགས་
སློང་འདྲ་པར་ཨེ་ཉོ” ཟེར། ངའི་རྗེས་མི་གཏོང་བར་ཁོས “བསླུ་བྲིད་ཆེས་ཆེ། སྐུ་
ངོ” ཞེས་མིག་རིག་རིག་ཕྱོགས་བཞིར་སོ་ལྟ་བྱེད། དེས་ང་ལ་བུ་མོ་ཞིག་དྲན་དུ་བཅུག ལོ་
འགའི་ཡར་སྔོན་ཞིག་ཡིན། ཅིའུ་ཅིན་ཧྲན་གྱི་ཐེན་ཏིག་ལིན་གྲོང་ཁུལ་གྱི་སྲང་མདོ་ཞིག་
ནས། བུ་མོ་དེས་ཀྱང་ནུས་ཤུགས་རྩལ་དུ་སྤྲུགས་ཏེ་ང་ལ་ཉལ་ཐ་ཉོ་བའི་རེ་བ་ཞུས་མྱོང་།
བུ་དེས་ཅ་ཁེ་སྟོད་ཐུང་གི་ཐུ་བ་ཕར་གཡེལ་ཏེ་ང་ལ་ཁོའི་ཆགས་སློང་འདྲ་པར་ཁྱུག་ཙམ་
བསྟན། དེ་ནི་ཧིན་རྡུའི་གློག་བརྙན་གྱི་གསལ་འཕྲིན་ཤོག་རིས་ཤིག་རེད། ལྭ་
བ་ཆ་ཚང་གྱོན་ཡོད་པའི་བུ་མོ་ཞིག་ཆགས་མིག་དང་བཅས་སྐྱེས་པ་ཞིག་གི་པང་ལ་ཉལ།
“ལྟོས་དང་། སྐྱེས་པ་ཚོར་འདོད་ཆགས་སློང་སྤྱད་རང་མ་རེད་དམ།” ཁོས་མུ་མཐུད་དུ་
ངས་དེ་ཉོ་བར་རེ་བ་རྒྱག
“ང་ལ་དེ་མི་དགོས” ཞེས་ཁོ་ཕར་ཕུད་དེ་ང་མུ་མཐུད་མདུན་དུ་སོང་།
“གལ་སྲིད་ཟིན་པར་གྱུར་ཚེ་དེ་ཚོས་ཁོར་ལྕག་ཚན་གཞུས་ཏེ། ཁོའི་ཕ་རྒན་ཡང་
དུར་ཁུང་ནས་ཕྱིར་སད་དུ་འཇུག་ཡོང་སྲིད།” ཧྥ་ལི་ཏེས་སྐད་དམའ་མོས་དེ་ལྟར་ཟེར།
སྨྲས་མ་དགོས་པ་ནི། འཛིན་བྱང་ངོས་སུ་ཨང་གྲངས་ཡོད་པ་མ་རེད། སུ་ཞིག་གིས་
གུས་པའི་ངང་ལམ་ཁྲིད་དེ་སྐུ་ཉིད་ཀྱི་སྡོད་ཁུལ་དང་གྲལ་ཤར་འདི་རེད། འདུག་སྟེགས་
ཀན་རེད་ཅེས་རྗོད་མཁན་ཞིག་ཨ་ཅང་ཅང་། གནའ་ནས་བཟུང་དེ་ལྟར་རེད། རྗེ་བོའི་ལམ་
ལུགས་ཀྱི་ལོ་ཟླར་ཡང་དེ་ལས་མ་མཆིས། དོན་ལ་ངེད་གཉིས་ཀྱིས་མཐོང་ལམ་ལེགས་ས་
ཞིག་ནས་འདུག་སྟེགས་བཙལ་ཏེ་བསྡད་སོང་བ་ཙམ་ཡིན། དཀྱིལ་དབུས་སྡོད་ཁུལ་གྱི་
གཡས་ངོས་དེར་འཁེལ། འོན་ཀྱང་ཧྥ་ལི་ཏེའི་གཞོགས་དེ་ཅུང་ཙམ་འཚང་ག་ཆེ་བར་སྣང་།
དུས་ངེས་མིན་དུ་ལམ་འགྲོ་པས་འཕུད་འཕུད་གཏོད་གཏོད་བྱེད་ཡོང་།
དྲན་སོས་ཐུབ་པ་ནི། 1970ཡི་ལོ་རབས་ནང་། ཨ་ཕས་ནམ་རྒྱུན་ང་ཁྲིད་དེ་གནས་
དེར་རྐང་གྲུག་འགྲན་སྡུར་ལ་ལྟ་རུ་ཡོང་མྱོང་། དེ་དུས་གྲུག་རའི་ནང་གི་སྤང་རྩྭ་ཅི་འདྲའི་
ལྗང་གུ་ཞིག་ཡིན་ཨང་། ད་ལྟ་ག་ས་གར་ཀོང་དོང་དང་མདེལ་ཤུལ་གྱིས་ཁེངས། ལྷག་པར་
རང་དབང་མེད་པར་བལྟ་དགོས་ས་ནི། ལྷོ་ངོས་ཀྱི་གྲུག་སྒོའི་རྒྱབ་ལོགས་ཀྱི་ས་དོང་ཟབ་མོ་
དེ་གཉིས་རེད། གྲུག་ར་ཧྲིལ་པོར་རྩྭ་ལྗང་རྦད་དེ་མི་མཐོང་བར་ས་ངོས་སྐྱ་ཐེར་ཐེར་བྱེད།
གཞོགས་གཉིས་ཀའི་རུ་ཤོག་གཤར་ཡོང་དུས་ཉི་མ་ཧ་ཅང་ཚ་པོ་ཡོད་རུང་། ཁོ་ཚོ་ཚང་
མས་དོར་མ་རིང་པོ་གྱོན་འདུག འགྲན་སྡུར་མགོ་བརྩམས་བྱུང་། ལུས་རྩལ་པ་ཚོའི་
རྡོག་སྣེས་ས་རྡུལ་ལང་ལོང་བསླངས་བྱུང་བས། གཟབ་ཀྱིས་མ་བལྟས་ན་སྤོ་ལོ་ག་པར་ཡོད་
པའང་མཐོང་དཀའ། ལོ་ན་གཞོན་པའི་ཐ་ལི་པན་གྱིས་ལྕག་ཚན་གར་དུ་རྩེན་གྱིན། སྡོད་
ཁུལ་གྱི་བར་ཁྱམས་ནས་ཕར་འགྲོ་ཚུར་འོང་གིས་སྐོར་གཡེང་བྱེད། གལ་སྲིད་སྐད་འབོད་
རྒྱག་ཐལ་ཆེ་བའི་ལྟད་མོ་པ་བྱུང་ཚེ་ཐེ་ཚོམ་མེད་པར་ལྕག་ཚན་གཞུ་ཡོང་། ལཱ་ཤེན་ཧན་གྱི་
བཤད་ཚུལ་དང་ཨ་ན་མ་ན་རེད།
འགྲན་སྡུར་གྱི་སྟོད་ཕྱེད་རྫོགས་པའི་པི་པི་བུས། རྐང་གྲུག་ལུས་རྩལ་པ་ཚོ་ཕྱིར་འཐེན་
བྱས། ཤུལ་དུ་ཕེ་ཁཱ་རླངས་འཁོར་དམར་པོ་གཉིས་བསྐོར་བྱུང་། ང་གྲོང་ཁྱེར་འདིར་བསླེབས་
པ་ནས་ག་སར་མཐོང་ཐུབ་པ་དེ་དག་དང་གཅིག་འདྲ་རེད། རླངས་འཁོར་དེ་གཉིས་སྒོ་ཆེན་
ལས་ལུས་རྩལ་ར་བར་འཛུལ་བ་རེད། ལྭ་སྔོན་མགོ་ཐུམ་ཅན་གྱོན་པའི་སྐྱེས་མ་ཞིག ཕེ་ཁཱ་
རླངས་འཁོར་གཅིག་གི་གཞུག་སྒམ་ནང་ཙོག་འདུག ཅིག་ཤོས་ཀྱི་གཞུག་སྒམ་ནང་མིག་
ཁ་རས་ནག་གིས་བཏུམས་པའི་སྐྱེས་པ་ཞིག་ལངས་འདུག ཕེ་ཁཱ་རླངས་འཁོར་དེ་གྲུག་རའི་
མཐའ་སྐོར་རྒྱུག་ལམ་སྟེང་ག་ལེར་སྐྱོད་ཚུལ་ལ་བལྟས་ན། དེ་དོན་ལྟད་མོ་པ་རྣམས་ལ་གསལ་
བོ་ཞིག་མཐོང་དུ་འཇུག་ཆེད་ཡིན་པ་ཤེས་ཐུབ། མ་ཟད་ཁོ་ཚོའི་འདོད་ཐོག་ཏུའང་བབས། མི་
རྣམས་ཀྱིས་མགྲིན་པ་རིང་དུ་བསྲིངས། མཛུབ་མོ་འཛུགས་པའམ་མཆུ་སྟོན་བྱེད། སྔ་རྟིང་
ཁར་ལངས་ཏེ་མགོ་བོ་ཀྲོག་ཀྲོག་བྱེད། ངའི་ལོགས་ཀྱི་ཧྥ་ལི་ཏེས་མགྲིན་སྦུག་ནས་གསོལ་
འདེབས་བྱེད། ཨོལ་མདུད་ཡར་མར་ལ་མྱུག་མྱུག་འགུལ།
ཕེ་ཁཱ་དེ་གཉིས་གཤིབ་སྟེ་ལུས་རྩལ་ར་བར་ཤར་རེར་བསྐོར་བྱུང་། རྡུལ་སྨུག་ཤར་
གཉིས་གཞུག་ལ་བསྐྱིལ། འཁོར་ལོ་དག་གི་མུ་ཁྱུད་སྒང་ནས་ཉི་མའི་འོད་ཟེར་ཁྱུག་ཁྱུག་
འཕྲོ། གྲུག་རའི་ལྷོ་སྣེ་དེར། ཕེ་ཁཱ་དེ་གཉིས་ཕེ་ཁཱ་གསུམ་པ་དེ་དང་ཕྲད། དེའི་རྒྱབ་གཞོང་
ནང་ཅི་ཞིག་བླུགས་ཡོད་པ་མཐོང་འཕྲལ། ངས་ད་སྔོན་གྲུག་སྒོའི་རྒྱབ་ལོགས་ཀྱི་ས་དོང་
ཟབ་མོ་དེ་གཉིས་ལ་བེད་ནུས་ག་རེ་ཡོད་པའི་རྟོགས་བྱུང་། ཁོ་ཚོས་ཕེ་ཁཱའི་སྟེང་གི་ལག་
ཆ་དེ་དག་གཞི་ནས་ཐང་ལ་འབྱོ་བྱུང་། བློ་ཡིད་ལས་ཅི་འདས། མི་རྣམས་ཀྱིས་སྐེ་ཤུབ་དིར་
དིར་བརྒྱབ།
“ཁྱོད་ཀྱིས་ད་རུང་ལྟ་བཟོད་དམ།” ཧྥ་ལི་ཏེས་དེ་ལྟར་ཟེར།
“མི་བཟོད།” དེ་ནི་མི་ཚེ་འདིར་ང་ཚོགས་ར་ཞིག་དང་ཞེ་གཏིང་ནས་ལམ་སང་ཁ
གྱེས་འདོད་དྲག་པོ་སྐྱེས་ཐེངས་ཐོག་མ་དེ་ཡིན། “འོན་ཀྱང་འུ་གཉིས་ད་རུང་འདི་རུ་སྡོད་
དགོས།”
ཕྲག་ཏུ་ཨུ་རུ་སུས་བཟོས་པའི་མེ་མདའ་འཁུར་མཁན་ཐ་ལི་པན་གཉིས་ཀྱིས་ཕེ་ཁཱ་
དང་པོའི་གཞུག་སྒམ་ནང་གི་སྐྱེས་པ་དེ་སར་དྲུད། གཞན་པ་གཉིས་ཀྱིས་ལྭ་རིང་གཡོགས་
པའི་སྐྱེས་མ་དེ་མར་གཡུགས། མོའི་གོམ་ཚུགས་འཁྱོར་ཞིང་སྒྱིད་ཁུགས་བལྟེབས་ནས་ས་
རུ་འགྱེལ། དམག་མིས་མོ་ཡར་འཐེན། མོ་ཡང་བསྐྱར་སར་འགྲེད། མོས་སྐད་ཅོར་རྒྱག་ཅིང་
རྡོག་ཐོ་གཡུགས། ལར་མི་ཚེ་འདིར་ང་ལ་ད་དུང་དབུགས་ཉག་ཁམ་གང་ཕྱིར་འབྱིན་རྒྱུ་
ཡོད་ཚེ། ངས་ཨག་སྐད་དེ་དུས་གཏན་བརྗེད་མི་སྲིད། དེ་ནི་གབ་དོང་དུ་ཟགས་པའི་གཅན་
གཟན་གྱིས་ལྕགས་རྙིར་ཤོར་བའི་རང་གི་རྐང་ལག་ཕྱིར་གཤོང་བར་རྩོམ་འདྲའི་འོ་དོད་དེ་
རེད། ཡང་ཐ་ལི་པན་གཉིས་ཚུར་ཤོར་བྱུང་། བཙན་ཤེད་སྒོས་མོ་འདྲུད་དེ་བྲང་ཁའི་བར་
ནུབ་པའི་ས་དོང་དེར་བཅུག གཞོགས་གཞན་དེར། མིག་ཁ་བཅད་པའི་སྐྱེས་པ་དེས་ལྷིང་
འཇགས་ངང་རང་ཉིད་ས་དོང་དེའི་ནང་འཕེན་དུ་བཅུག ད་ལྟ། ས་ཁར་མངོན་ཡོད་པ་ནི་
གྱོད་འགེལ་སའི་ལུས་པོ་དེ་གཉིས་ཀའི་ཉུང་ཕྱེད་ཙམ་རེ་རེད།
སྐྱེས་པ་གཟུགས་ཐུང་ཤ་རྒྱགས་ཤིག་གྲུག་སྒོའི་ཉེ་འགྲམ་དེར་ལངས་ཏེ་སྡོད། ཁོའི་སྨ་
ར་སྔོ་ཕྱེད་དཀར་ཕྱེད་དུ་ཡོད། ལུས་སུ་ཆོས་ལྭ་སྐྱ་བོ་གྱོན། ཁོས་སྐད་སྦུག་ལ་ཁ་གཏོད་དེ་
མགྲིན་པ་གསང་ཙམ་བྱས། ཁོའི་རྒྱབ་ལོགས་ཀྱི་ས་དོང་ནང་བཅུག་ཡོད་པའི་སྐྱེས་མ་དེས་
མཚམས་འཇོག་མེད་པར་ཨག་རིང་འདེབས། ཁོས《ཁུ་རན་གསུང་རབ》ཀྱི་ཚན་པ་རིང་
ཤོས་ཤིག་བློར་བསྐྱོར། དེ་འཕྲལ་མི་རྣམས་དབུགས་རྨེག་གེར་སོང་། ཁོར་ཡུག་ཀུན་ཏུ་ཁོའི་
སྣ་སྐད་ལྕི་མོའི་སྒྲ་རྩོལ་གྱི་དབྱངས་རྟ་འབའ་ཞིག་མཆེད། སྐབས་དེར་ངས་ཨ་ཕའི་སྐད་ཆ་
ཞིག་དྲན། ཡིན་མདོག་ཁ་པོའི་སྤྲེལ་རྒན་དེ་ཚོའི་སྨ་ར་སྟུག་པོའི་ནང་ལ་གཅིན་རྒྱངས་བྱ་
འོས། མཛུབ་མོས་ཕྲེང་བ་འདེད་རྒྱུ་དང་། ཧ་གོ་རྒྱུ་མེད་པའི་ཆོས་ཡིག་དེ་ཚོ་ཟློ་རྒྱུ་ལས། ཁོ་
ཚོས་ཅི་ཡང་མི་ཤེས། གལ་སྲིད་ཨ་ཧྥུ་ཧན་དེ་ཚོའི་ལག་ཏུ་ཤོར་བ་ཡིན་ན། ང་ཚོ་ཚང་མ་
མཆོག་བདག་འབའ་ཞིག་ལ་རེ་དགོས་ཡོད།
གསོལ་འདེབས་རྫོགས་རྗེས། ཆོས་བཙུན་དེས་མགྲིན་པ་གསང་ཙམ་བྱས་ཏེ། “ཕུ་ནུ་
སྤུན་ཟླ་རྣམ་པ” ཞེས་ཧྥར་སེ་སྐད་ཀྱིས་གཏམ་བཤད་མགོ་བརྩམས། ཁོའི་ཆེམ་ཆེམ་གྱི་
སྐད་སྒྲ་ལུས་རྩལ་ར་བ་ཧྲིལ་པོར་འཁོར། “དེ་རིང་། ང་ཚོས་འདི་ནས་དབྱི་སི་ལན་ཆོས་
ཁྲིམས་ལག་བསྟར་བྱ་རྒྱུ་ཡིན། དེ་རིང་། ང་ཚོས་འདི་ནས་རྒྱུ་འབྲས་སྲང་ལ་གཞལ་རྒྱུ་ཡིན།
དེ་རིང་། ང་ཚོ་གནས་འདིར་འཛོམས་པ། ཨན་ལཱའི་ཐུགས་བསྐྱེད་སྨོན་ལམ་རེད། སྔོན་
བྱོན་འཕགས་མཆོག་མོ་ཧན་མོ་ཏིའི་ལུང་བསྟན་ཡང་རེད། ཁོང་བདེ་བར་གཟིམ་གྱུར་ཅིག
ཨ་ཧྥུ་ཧན་དུ། ང་ཚོ་དགའ་ཞིང་དུངས་པའི་ཁྱིམ་གཞིས་དྲོན་མོ་ནི། སྔར་ལྟར་གནས་ཤིང་
སྔར་ལྟར་འཕེལ་ཞིང་རྒྱས། ང་ཚོས་ཨན་ལཱའི་ཐུགས་སྨོན་ལ་སྙིང་ནས་གཟབ་ཉན་བྱ། ང་
ཚོས་ཁོང་ལ་རུང་བསྟུན་བྱ། དེའི་རྒྱུ་མཚན་བཤད་ན། འུ་ཚོ་ཅི་ཡང་མིན་པས་རེད། རླབས་
ཆེ་བའི་ཨན་ལཱའི་མདུན་སར། འུ་ཚོ་མ་གཞི་ནས་ཐ་ཆད་སྐྱོ་པོ་རང་ཡིན། འུ་ཚོ་ནི་འཇིག་
རྟེན་བྱེད་པོ་ཁོང་གིས་བཟོས་པའི་ནུས་མེད་ཀྱི་ཅ་ལག་ཙམ་ལས་ཅང་མ་རེད། ཡང་ཨན་
ལཱས་ཅི་ཞིག་གསུངས་མྱོང་ཡོད། ངས་ཁྱོད་ཚོར་འདྲི། ཨན་ལཱས་ཅི་ཞིག་གསུངས་མྱོང་ཡོད།
ཨན་ལཱས་གསུངས་དོན། ནག་ཉེས་རེ་རེར། ཁྲིམས་གཙིགས་མོ་ཚད་ཅིང་རན་པར་བཟོས་
ནས། ཨ་འགྲིག་སོ་འགྲིག་གི་ཉེས་ཆད་གཅད་དགོས། འདི་ནི་ངས་བཤད་པ་མིན། ངའི་
སྤུན་ཟླས་བཤད་པའང་མ་རེད། འདི་ནི་ཨན་ལཱའི་གསུང་རེད།” ཁོས་ཁོམ་སྟེ་ཡོད་པའི་
ལག་པ་ནམ་མཁར་ཀེར་བྱུང་། ངའི་ཀླད་པའི་ནང་བང་སྒྲ་འཐིབས་ཡོང་། ཚོར་སྣང་ཞིག་
ལ་ཉི་མའི་ཚ་གདུག་དུག་རླངས་ལྟར་འཁོལ་གྱིན་འདུག
“ནག་ཉེས་རེ་རེར། ཁྲིམས་གཙིགས་མོ་ཚད་དེ་བཟོས་ནས། ཨ་འགྲིག་སོ་འགྲིག་
གི་ཉེས་ཆད་གཅད་དགོས།” ཆོས་བཙུན་གྱིས་སྐད་སྦུག་ལ་ཁ་གཏོད་ཅིང་། སྐད་མགོ་
དམའ་མོར་བསྒྱུར་ནས། ག་ལེ་ག་ལེར། ཡིག་རྡོག་ཚིག་འབྲུ་རེ་རེ་བཞིན། རྟབ་རྟོབ་ངང་
བསྐྱར་ཟློས་བྱེད་དོན། “ཕུ་ནུ་མིང་སྲིང་རྣམ་པ། འགབ་མཐུན་འཁྲིག་སྤྱོད་ལ་མཚོན་ན།
ཁྲིམས་ཆད་ཅི་ཞིག་གཅད་ན་རེད། གནམ་གྱིས་བསྐོས་པའི་གཉེན་སྒྲིག་གི་མཆོག་གྱུར་
རང་བཞིན་རྫོད་མཁན་དང་རླག་མཁན་འདི་དག ང་ཚོས་ཇི་ལྟར་ཐག་གཅོད་བྱས་ན་རེད།
ང་ཚོས་ཨན་ལཱར་མཆིལ་ཞགས་སྟོར་མཁན་གྱི་མི་འདི་དག་ལ་ལྟ་སྟངས་ག་འདྲ་གཟུང་
དགོས་ཡོད། གལ་སྲིད་སུ་ཞིག་གིས་ཨན་ལཱའི་སྡོད་ཁང་གི་སྒེའུ་ཁུང་ནང་རྡོ་བས་བརྒྱབ་
ན། ང་ཚོར་བཟོ་ལྟ་ག་རེ་ཐོན་དགོས་ཡོད། ང་ཚོས་རྡོ་བ་དེ་སླར་ཡང་ཕྱི་ལོགས་སུ་འཕེན་
དགོས་ཡོད་པ་དེ་རེད།” ཁོས་སྐད་སྦུག་ཁ་གཏན་སོང་། གཏིང་ལ་ལྡིབ་ལྡིབ་འཁོར་བའི་མི་
ཚོགས་ཀྱི་ལབ་གླེང་མགྱོགས་མོར་ར་བ་ཧྲིལ་པོར་ཁྱབ།
ངའི་འཁྲིས་ཀྱི་ཧྥ་ལི་ཏེས་མགོ་བོ་འཕྲེད་དུ་གཡུག་གིན། “ཁོ་ཚོ་ལྟ་བུར་ཡང་མུའུ་སི་
ལིན་འབོད་དམ” ཟེར།
དེར་མཐུད། ཕྲག་ཞེང་ཆེ་བའི་སྐྱེས་པ་གཟུགས་རིང་ཞིག་ཕེ་ཁཱ་རླངས་འཁོར་ལས་
སར་བབས། ལྟད་མོ་པའི་ཁྲོད་ནས་སྐད་འབོད་ཁ་ཤས་བརྒྱབ། རེབ་ཐེངས་དེར། ཐ་ལི་པན་
སུས་ཀྱང་མི་རྣམས་ཀྱི་སྐད་མགོ་མཐོ་དྲགས་ཞེས་ལྕག་ཚན་གཞུས་པའང་མ་མཐོང་། སྐྱེས་
པ་དེས་གྱོན་པའི་དཀར་གཙང་གི་ལྭ་བ་ཉིན་གུང་ཕྱི་ཡོལ་གྱི་ཉི་མའི་ནང་འོད་དུ་འཚེར།
ཕྱིར་མངོན་པའི་ཚི་ལེན་གྱི་འདབས་ཁ་དང་ཐུ་སྣེ་དྲོད་འཇམ་རླུང་བུས་ལྡེམ་ལྡེམ་སྒུལ།
ཁོས་འཕགས་པ་ཡེ་ཤུ་ཇི་བཞིན་ལག་ཟུང་འཕྲེད་དུ་བརྐྱངས། ག་ལེར་ལུས་པོས་སྐོར་བ་
རྒྱག་གིན་མི་ཚོགས་ལ་གུས་འདུད་ཞུས། ཁོའི་གདོང་པ་ངེད་གཉིས་ཀྱི་ཕྱོགས་དེར་འཁོར།
ཁོས་ཉི་འོད་འགོག་བྱེད་མིག་ཤེལ་ནག་པོ་ཞིག་བསྐྱོན་འདུག དེ་ནི་རྗོནལེ་ནོང་གི་མིག་
ར་དེ་དང་ཆ་འདྲ་བ་ཞིག་རེད།
“ཁོ་ནི་ང་ཚོས་བཙལ་དགོས་པའི་མི་དེ་ཡིན་ཁོ་ཐག་རེད།” ཧྥ་ལི་ཏེས་དེ་ལྟར་ཟེར།
མིག་ཤེལ་བསྐྱོན་པའི་ཐ་ལི་པན་དེ་རྡོ་སྤུང་དེའི་འགྲམ་ནས་སོང་། དེ་ནི་ད་སྔོན་ཕེ་
ཁཱ་གསུམ་པ་དེའི་སྒང་ནས་མར་བྱོ་བ་རེད། ཁོས་རྡོ་བ་ཞིག་ཡར་བསྒྲུགས་ཏེ་མི་ཚོགས་ལ་
སྟོན། སྐར་ཅོར་འཇགས་པར་གྱུར། དེའི་ཚབ་ཏུ་ལྡབ་ལྡིབ་ཀྱི་ལབ་གླེང་དམའ་མོ་དག་ལུས་
རྩལ་ར་བའི་ནང་ནས་འཕྱོ་འཇགས་བྱེད། ངས་འཁྲིས་ཀྱི་མི་རྣམས་ལ་བལྟས། ཚང་མས་སོ་
སྲུབས་ནས “ཙི་ཙི” ཞེས་སུད་སྒྲ་འབྱིན། ཐ་ལི་པན་དེས་བློ་ཡིད་ལས་འགོངས་པའི་བཟོ་
ལྟ་དང་བཅས། དབྱུག་རྡེག་སྤོ་ལོའི་ཤིང་གདན་སྟེང་འགྲེང་མཁན་ལྒང་འཕེན་པ་ཞིག་དང་
འདྲ་བར། ལག་ནང་གི་རྡོ་བ་དེ་རྩལ་གྱིས་གསིར་སོང་སྟེ་མིག་ཁ་བཅད་ཅིང་ས་དོང་ནང་
བཅུག་ཡོད་པའི་སྐྱེས་པ་དེའི་མགོ་ལ་ཕོག་སོང་། སྐྱེས་མ་དེས་ཡང་བསྐྱར་ཨག་རིང་བཏབ།
མི་ཚོགས་ཀྱི་ཁྲོད་ནས “ཨའུ— ” ཞེས་སྔངས་སྐད་ཤོར། ངས་མིག་ཟུང་བཙུམས་ཏེ་
ལག་པ་ངོར་བཀབ། རྡོ་བ་གཡུགས་ཐེངས་རེརེར་མི་ཚོགས་ཀྱིས་སྡུག་སྐད་སྒྲོག དེའི་མུ་
ཅུང་ཞིག་བསྐྱུངས་རྗེས། མི་རྣམས་ཀྱིས་ངག་བསྡམས་ཏེ་ཁ་རོག་གེར་ལུས། ངས་ཧྥ་ལི་ཏེ་
ལ་མཇུག་རྫོགས་སོང་བ་ཨེ་རེད་ཅེས་དྲིས། ཧྥ་ལི་ཏེས་ད་དུང་ཚར་མི་འདུག་ཟེར། ངས་
བསམས་ན་མི་རྣམས་ཀྱིས་གཅོང་སྐད་བརྒྱབ་སྟེ་ཐང་ཆད་པ་རེད། ལག་པ་ངོར་བཀབ་སྟེ་
དུས་ཚོད་ག་ཙམ་འགོར་སོང་བའང་རྟོགས་མི་ཐུབ། ངས་རྟོགས་ཐུབ་པ་ཁོ་ན་ནི། འཁྲིས་ཀྱི་
མི་རྣམས་ཀྱིས “ཤི་ཟིན་ནམ། ཤི་ཟིན་ནམ” ཞེས་ཕན་ཚུན་བར་འདྲི་དུས་ངས་ད་གཟོད་
མིག་ཕྱེ་བ་ཡིན།
ས་དོང་ནང་གི་སྐྱེས་པ་དེ། ད་ནི་འཐག་རྫི་བྱས་ཚར་བའི་ཤ་ཁྲག་ཕན་ཕོན་དང་རས་
ཧྲལ་དམ་དུམ་ཞིག་ཏུ་བཟོས་ཟིན་འདུག ཁོའི་མགོ་བོ་སྔུན་དུ་བསྣར། མ་ནེ་བྲང་ལ་ཐུག
རྗོན་ལེ་ནོང་གི་མིག་ར་བསྐྱོན་མཁན་ཐ་ལི་པན་དེས། དོང་ཁར་འཁུམས་ཙོག་གིས་སྡོད་
མཁན་སྐྱེས་པ་གཞན་དེར་ལྟ་བཞིན། ལག་པའི་ནང་ནས་རྡོ་བ་ཞིག་ཡར་འཕེན་མར་
བསྐྱུར་བྱེད། དོང་ཁར་འཁུམས་ཙོག་ཏུ་སྡོད་པའི་སྐྱེས་པ་དེས་རྣ་ནང་དུ་ནད་བརྟག་ཉན་
ཆས་བཅུག་སྟེ། སྣེ་མོ་གཅིག་དོང་ནང་གི་སྐྱེས་པ་དེའི་སྙིང་ཁར་གླན། ཁོས་ཉན་ཆས་རྣ་
བུག་ནས་བཏོན་ཏེ་མིག་ར་གྱོན་མཁན་ཐ་ལི་པན་ལ་མགོ་བོ་འཕྲེད་དུ་གཡུག་ཙམ་བྱས།
མི་ཚོགས་ལས་ཡང་བསྐྱར་དངན་པ་འབྱིན་པའི་སྒྲ་འཁོར་ཡོང་།
“རྗོན་ལེ་ནོང” ཡང་བསྐྱར་གྲུག་འཕེན་ཤིང་གདན་སྟེང་བུད།
ཡོད་ཚད་མཇུག་རྫོགས་རྗེས། ཁོ་ཚོས་ཤ་ཉོག་རུས་ཉོག་བྱས་ཚར་པའི་བེམ་རོ་དེ་
གཉིས་རྩ་ངེ་རྩིང་ངེར་ཕེ་ཁཱ་རླངས་འཁོར་གཅིག་གི་གཞུག་སྒམ་ནང་གཡུགས། སྐྱེས་པ་
འགས་ལྕགས་ཁེམ་བཟུང་སྟེ་ཙབ་ཙོབ་ངང་དོང་ཁ་སྙོམ་སྙོམ་བྱས། དེ་ལས་གཅིག་གིས་
རྡོག་སྣེས་ས་གཙུབ་སྟེ་ཁྲག་ཤུལ་འགེབས་ཁུལ་བྱས་ནས་སོང་། སྐར་མ་འགའ་མ་འགྱངས་
པར། སྤོ་ལོ་རུ་ཁག་ཕྱིར་གཤར་ནས་ཡོང་། ཕྱེད་སྨད་ཀྱི་འགྲན་སྡུར་མགོ་བརྩམས།
ཕྱི་དྲོའི་ཆུ་ཚོད་གསུམ་པའི་སྟེང་ངོ་འཕྲོད་བྱ་རྒྱུ་གཏན་འཁེལ་བྱས། འདི་འདྲའི་
མགྱོགས་མོར་ཐུག་ཐུབ་པ་ཡིད་ལའང་མ་ཤར། དེའི་སྔོན་ངའི་སེམས་ལ་དུས་ཡུན་ངེས་
ཅན་ཞིག་བགོར་སྲིད། མ་མཐའ་ཡང་གཏིང་འདྲི་ཕུག་འདྲི་ཞིག་ཡོད་ཅིང་། ཐ་ན་ངེད་
གཉིས་ཀྱི་བདེན་དཔང་ཡི་གེའང་བླངས་འགྲོ་སྲིད་སྙམ། འོན་ཀྱང་འདིས་ང་ལ་གསལ་
འདེབས་བྱས་པ་ནི། ཨ་ཧྥུ་ཧན་ནས་དུས་དེ་རིང་ལ་ཐུག་གི་བར། གཞུང་ཕྱོགས་ཀྱི་དོན་བྱར་
འདི་ལྟར་གོ་རིམ་ངོ་མ་ཞིག་མེད་པ་དེ་རེད། དོན་ལ་ཧྥ་ལི་ཏེས་བསྒྲུབས་པ་ནི། ཏན་ཏན་
ལག་ཏུ་ལྕག་ཚན་ཐོགས་མཁན་ཐ་ལི་པན་ཞིག་ལ། སྒེར་ངོས་ཀྱི་དོན་བྱ་ཞིག་གི་ཆེད་དུ།
ལྭ་བ་དཀར་པོ་གྱོན་མཁན་སྐྱེས་པ་དེ་དང་ཁ་བརྡ་རེ་བྱ་འདོད་ཅེས་ལབ་པ་ཙམ་རེད། དེ་
ལྟར་ཧྥ་ལི་ཏེས་ཐ་ལི་པན་དེ་དང་སྐད་ཆ་ཚིག་འགའ་ལབ་ཅིང་། ལྕག་ཚན་ཐོགས་མཁན་
དེས་མགོ་བོ་ལྡེམ་ཙམ་བྱས་རྗེས། ཕུ་ཧྲི་ཐོ་སྐད་ཀྱིས་གྲུག་རའི་ནང་གི་ན་གཞོན་གཞན་
ཞིག་ལ་སྐད་བརྒྱབ་སྟེ་ཅི་ཞིག་ལབ། ན་གཞོན་དེ་ལྷོ་ངོས་ཀྱི་གྲུག་སྒོ་ཡོད་ས་དེར་བརྒྱུགས་
སོང་། མིག་ར་ནག་པོ་བསྐྱོན་ཡོད་པ་དེས། སྐབས་དེར་ད་སྔོན་གཏམ་བཤད་སྤེལ་མཁན་
ཆོས་བཙུན་དེ་དང་ལབ་གླེང་བྱེད། ན་གཞོན་དེ་བསླེབས་རྗེས་ཁོ་གསུམ་གས་དེ་གར་ཅི་
ཞིག་བཤད་ཀྱིན་པ་མཐོང་ཐུབ། ངས་མིག་ཤེལ་བསྐྱོན་ཡོད་པ་དེས་མགོ་བོ་ཡར་བཏེགས་
བྱུང་བ་མཐོང་། ཁོས་མགོ་ལྕོག་ལྡེམ་ལྡེམ་སྐད་འཁྱེར་མཁན་དེའི་རྣ་འགྲམ་དུ་ཅི་ཞིག་ལབ་
ཀྱིན་འདུག ན་གཞོན་དེའི་སྐད་ཁྱེར་ཏེ་ཕྱིར་བརྒྱུགས་ཡོང་།
ཕྱི་དྲོའི་ཆུ་ཚོད་གསུམ་པའི་སྟེང་ལ་དུས་ཆད་འཐེན། ཏག་ཏག་འདི་ལྟར་གཏན་ལ་
ཕབ་པ་རེད། ཕྱི་དྲོའི་ཆུ་ཚོད་གསུམ་པ།

ལེའུ་ཉེར་གཉིས་པ།

ཧྥ་ལི་ཏེས “སྐམ་སའི་སྐོར་གཡེང་གྲུ་བོ” པ་ཙི་ཨ་ཁེ་བྷ་ཧན་གྲོང་ཁུལ་གྱི་གཞིས་
ཁང་ཆེན་མོ་ཞིག་གི་རླངས་འཁོར་བགྲོད་ལམ་སྟེང་བསྐོར་ཏེ་ཕྱིན། སྒོ་ར་དེ་སྲང་ལམ་བཅོ་
ལྔ་པ་སྟེ་མགྲོན་བསུ་ལམ་ཆེན་དུ་འདུག ལྕང་སྡོང་གི་ཡལ་འདབ་དག་ར་བའི་ཁ་ན་ཕྱི་
ལོགས་སུ་བརྐྱངས། ཧྥ་ལི་ཏེ་སྡོང་བོའི་གྲིབ་བསིལ་འོག་དེར་བསྡད། རླངས་འཁོར་གྱི་མེ་
གཞིལ་རྗེས་ངེད་གཉིས་སར་མ་བབས་པར་གློག་འཁོར་འཕྲུལ་ཆས་འཁྱག་གིན་པའི“ཐིག་
ཐིག” གི་སྒྲ་ལ་ཉན་གྱིན་ཁུ་སིམ་མེར་སྐར་མ་གཅིག་ཙམ་ལ་ལུས། འདུག་སྟེགས་སྒང་
ནས་ལུས་པོ་འཕག་ཙམ་བྱས་ཏེ། ཧྥ་ལི་ཏེས་ད་རུང་མེ་དབུར་ཟྭ་མིག་ཏུ་དྲངས་ཡོད་པའི་ལྡེ་
མིག་སྣོག་གིན་སྡོད། ཁོར་སྐད་ཆ་ཞིག་ལབ་རྒྱུ་ཡོད་པ་ངས་ཤེས་ཐུབ།
བཟོད་གསོལ་གྱི་ངག་སྟབས་དང་བཅས་ཧྥ་ལི་ཏེས། “ངས་རླངས་འཁོར་ནང་ཁྱོད་ལ་
བསྒུག་ཆོག” ཅེས་མིག་གིས་ང་ལ་མི་ལྟ་བར། “འདི་ནི་ཁྱོད་ཀྱི་བྱ་བ་རེད། ང…………… ” ཟེར།
ཁོའི་དཔུང་པའི་སྟེང་རྡེབ་ཙམ་བྱས་ཏེ་ངས། “ཁྱོད་ཀྱིས་ང་ལ་བསྒྲུབས་པའི་བྱ་བ།
ངས་ཁྱོད་ལ་སྤྲད་པའི་ཕོགས་ཆ་ལས་ལྷག་ཡོད། འདི་ནས་ངས་ཁྱོད་རང་གི་དཔུང་རོགས་
སུ་གཞི་ནས་འཁྲིད་རྩིས་མེད” ཅེས་ལབ། འོན་ཀྱང་ངའི་སེམས་ནས་རང་ཉིད་གཅིག་
པུར་ནང་དུ་འགྲོ་མི་དགོས་པར་རེ་བ་བརྒྱབ་ཡོད། ཨ་ཕའི་གདོང་པ་དེ་མིག་ལམ་དུ་འཁོར་
བ་ཙམ་གྱིས་ག་ལ་ཆོག ངས་ད་ལྟ་ཁོ་ཏག་ཏག་རང་གི་འཁྲིས་སུ་ཡོད་ན་ཅི་མ་རུང་སྙམ།
དེ་ལྟར་ཡིན་ན། ཨ་ཕས་ཅིས་ཀྱང་མགོ་འཕང་བཏེགས་ཤིང་བྲང་ཁོག་ལྡིར་ཏེ་མདུན་སྒོ་
དེ་ལས་ནང་ལ་ཤད་ཀྱིས་བསྐྱོད་སོང་ནས་ཁོ་ཚོའི་འགོ་པར་འཕྲད་དགོས་ཚུལ་ལབ་སྲིད།
བརྒྱ་ལ་ལམ་འགོག་མཁན་ཞིག་བྱུང་ཚེ། ཁོས་དེ་ཚོའི་ཁ་སྤུའི་ནང་ལ་གཅིན་རྒྱངས་བྱེད་
ངེས། འོན་ཀྱང་ཨ་ཕ་འདས་ཏེ་རིང་ཞིག་ཕྱིན་སོང་། ཁོ་ཧེ་ཝར་ཏིའི་སྤྱི་པའི་བང་སོ་ཆུང་
ཆུང་དེའི་ཨ་ཧྥུ་ཧན་དུར་ཁུལ་དུ་གཏན་སྦས་བྱས་ཟིན། ཏག་ཏག་ཟླ་བ་སྔོན་མར། སའོ་ལ་
ཡཱ་ངེད་གཉིས་ཀྱིས་ཁོའི་དུར་སྔས་སུ་མེ་ཏོག་ལུག་མིག་དང་མེ་ཏོག་ཙང་ལཱན་ཆུན་པོ་རེ་
རེ་བཤམས་པ་ཡིན། ད་ལྟ། ང་ལ་རང་ཉིད་མ་གཏོགས་བརྟེན་ས་གཞན་ཡོད་པ་མ་རེད།
རླངས་འཁོར་ལས་སར་བབས་རྗེས། ངས་གཞིས་མཁར་དེའི་ཤིང་སྒོ་མཐོན་པོ་དེ་
གཟས་ནས་སོང་། སྒོ་དྲིལ་མནན། འོན་ཀྱང་ལན་མ་བྱུང། གློག་ད་རུང་ཡོང་མེད་ཚོད།
སྒོ་གླེགས “པང་པང” བརྡུང་རྒྱུ་ལས་འོས་མ་མཆིས། ཅུང་ཙམ་འགོར་རྗེས་སྒོ་རྒྱབ་ནས་
སྒྲ་ལན་ཧྲག་པོ་ཞིག་འཁོར་ཡོང་། ཨུ་རུ་སུའི་མེ་མདའ་ཕྲག་འཁྲིས་སུ་འཁུར་མཁན་སྐྱེས་
པ་གཉིས་ཀྱིས་སྒོ་ཆེན་ཕྱེ་བྱུང་།
ཁ་ཕྱིར་འཁོར་ཏེ་ངས་རླངས་འཁོར་ནང་གི་ཧྥ་ལི་ཏེ་ལ། “ང་ཕྱིར་ཡོང་ངེས་ཡིན”
ཞེས་སྐད་ཆེན་པོས་བཤད། འོན་ཀྱང་སེམས་ནང་ཧྲིལ་པོ་འཕྱ་མེ་འཕྱོ་མེར་སོང་སྟེ་གདེང་
ཚོད་ཅིག་མི་འདུག
མེ་མདའ་འཁུར་མཁན་ལྟས་ངན་དེས་ངའི་ལུས་ཡོངས་ལ་སྔོག་བཤེར་བརྒྱབ། བརླ་
ཐོག་ལ་རྡེབ་རྡེབ་དང་། ཐ་ན་འདོམས་ནང་དུ་ལག་མྱུལ་བྱེད། དེ་ལས་གཅིག་གིས་ཕུ་ཧྲི་
ཐོ་སྐད་ཀྱིས་ཅི་ཞིག་ལབ་སོང་བས་གཉིས་ཀས་ཧབ་ཆ་བརྒྱབ། སྲུང་དམག་དེ་གཉིས་ཀའི་
མངགས་སྐྱེལ་འོག་ང་སྒོ་ཆེན་དེའི་ནང་འཛུལ། ཅུང་ཙམ་ནས་འབྲེག་བཟོ་བྱས་པ་ཧ་ཅང་
བཞུན་མོ་ཡིན་པའི་སྤང་ལེབ་ཅིག་ཏུ་སླེབ། དེའི་འཕྲོར་གྱང་རྩར་འདེབས་འཛུགས་བྱས་
ཡོད་པའི་རྒྱ་གར་ཉི་དགའ་དང་རྫུབས་མཐུག་པའི་ཤིང་ཕྲན་གྱི་ཚལ་ཞིག་བརྒྱུད་ནས་སོང་།
ཅུང་ཁད་རིང་སའི་ར་སྐོར་གྱི་ཕར་སྣེ་ན་ཡུ་འཁོར་ཅན་གྱི་ཁྲོན་པ་ཞིག ཅལ་པ་ཏི་ན་ཨ་ཁུ་
ཧོ་མ་ཡུང་ཚང་ལའང་དེ་འདྲའི་ཡུ་འཁོར་ཅན་གྱི་ཁྲོན་པ་ཞིག་ཡོད་པ་ངས་དྲན་སོས་ཐུབ།
བུ་མོ་མཚེ་མ་དེ་གཉིས་ཧྥ་ཤེ་ལཱ་དང་ཁ་ལེ་མཱ། ད་དུང་ང་། ངེད་གསུམ་གས་ནམ་རྒྱུན་
ཁྲོན་པ་དེའི་ནང་རྡེའུ་བསྐྱུར་ཏེ་ཁྲོན་ཞབས་ནས་ཆུ་རྡོ་ངོ་འཕྲད་ཀྱི་སྒྲ་འཁོར་ཡོང་བར་
ཉན་སྒུག་བྱས་ཏེ་རྩེས་མྱོང་།
ངེད་ཚོ་སྐས་ཐེམ་དེར་འཛེགས། རྒྱན་སྤྲས་གཟབ་མཆོར་ཅན་གྱི་ཁང་ཆེན་ཞིག་ཏུ་
སླེབ། མུ་མཐུད་དུ་སྒོ་ཁྱམས་བརྒྱུད་ནས་སོང་ལྡེབས་སུ་ཨ་ཧྥུ་ཧན་གྱི་དར་ཆ་ཆེན་
པོ་ཞིག་བཀལ་ཡོད་པ་མཐོང་། སྐྱེས་པ་དེ་གཉིས་ཀས་ང་ཁྲིད་དེ་ཉིས་ཐོག་ཏུ་འགོས། དེ་
གའི་ཁང་པ་ཞིག་ཏུ་འཛུལ། ནང་དུ་ལྗང་མདོག་གི་འབོལ་ཁྲི་གཉིས་དང་། བར་ཐག་ཅུང་
རིང་སའི་རྩིག་ཟུར་དུ་མཐོང་ཤེལ་དཀྱེལ་ཆེན་ཅན་གྱི་བརྙན་འཕྲིན་ཞིག་བཤམས་འདུག
ལྡེབས་ལ་སྣེ་ཀའི་ས་ཁྲ་གཙགས་དྲུབས་བྱས་ཡོད་པའི་ཕྱག་གདན་ཞིག་བརྒྱངས་འདུག
རྒན་ཤོས་དེས་མེ་མདའི་མཆུ་ཏོས་འབོལ་ཁྲི་སྟོན་ཙམ་བྱས། ང་དེ་གར་བསྡད། དམག་མི་
གཉིས་ཕྱིར་སོང་།
ངས་བརླ་ཐོག་ལ་བརླ་བཀལ། ཡང་མར་བླངས། ལག་མཐིལ་ནས་རྔུལ་ཆུ་འཛིར་ཡོང་།
ལག་པ་གཉིས་པུས་མགོར་བཞག བཟོ་ལྟ་འདིར་བལྟས་ན་ང་ཧ་ཅང་ཚབ་ཚུབ་ཏུ་ཡོད་
པ་ཤེས་ཡོང་ངམ། ངས་ལག་མཐིལ་གཉིས་སྦྱར་ཏེ་བསྡད། དེ་ནི་ལྷག་པར་མི་འཕྲོད་པར་
མཐོང་། ཅི་ཡིན་ན་ཡིན་དུ་ཆུགས། མཐར་ངས་བྲང་ལག་བསྣོལ་ཏེ་བསྡད། མུར་གོང་གི་
འཕར་རྩ་ལྷོག་ལྷོག་ལྡིང་། བརྣག་ཏུ་མེད་པའི་ཁེར་རྐྱང་གི་ཚོར་སྣང་འཁོར་བྱུང་། བསམ་
གཞིགས་ནི་ཀླད་པའི་མཚོ་ཆེན་ནང་རླབས་ལྟར་ལྡེག་ཅིང་སྐྱོམ། འོན་ཀྱང་ངས་རྩ་བ་
དྲུངས་ནས་བསམ་བློ་བཏང་མི་འདོད། དེ་ནི། ངའི་ལུས་གསེང་གི་གྲུང་གྲུང་པོའི་ཆ་དེས་
བལྟས་ན། ང་གཞི་ནས་སྨྱོས་ཡོད་པས། ད་གཟོད་འདི་འདྲའི་རྙོག་དྲ་རུ་འཛུལ་སོང་བ་
མཐོང་བས་རེད། ཆུང་མ་དང་དབྱིན་ལེ་སྟོང་ཕྲག་འགའ་ཡིས་བསྐལ་པའི་གནས་འདིར།
ས་ཞབས་ཁྲི་མུན་འདྲ་བའི་ཁང་པ་ཞིག་ཏུ། ངས་ལག་དམར་ཞིག་ལ་སྒུག་བསྡད་ཡོད་པ་
རེད། ངས་ད་རུང་ཏག་ཏག་སྔོན་ཙམ་ལ། ལག་དམར་དེས་མི་གཉིས་ངན་གསོད་བྱས་པ་
མིག་གིས་དངོས་སུ་མཐོང་བ་མ་རེད་གྲང་། ང་སྨྱོས་ཟིན་པ་ཁོ་ཐག་རེད། ཐ་ན་དེ་ལས་ཀྱང་
ཚབས་ཆེ་བར་འདུག་པ་ནི། ངས་གཞི་ནས་འགན་མ་འཁུར་བའི་བྱ་བ་ཞིག་རྩོམ་གྱིན་
འདུག དེ་ཡང་འབྱུང་ཉེན་ཆེས་ཆེ་བ་ནི། ངས་མོ་ལོ་སོ་དྲུག་གི་བཟང་སྒང་ན་ཡོད་པའི་
སའོ་ལ་ཡཱ་ཡུགས་སར་བསྐྱུར་སྲིད་པ་དེ་རེད། འདི་ཁྱོད་མ་རེད། ཨ་མེར། ངའི་ལུས་གསེང་
གི་སྐད་སྒྲ་ཞིག་གིས་ཁ་གྲག་བྱུང་། ཁྱོད་ལ་སྡར་ཞད་ཆེ། སྙིང་རྗེ། དེ་ནི་ཁྱོད་ཀྱི་གཉུག་
གཤིས་རེད། གཅིག་བྱས་ན། དེ་ཡང་བྱ་བ་ངན་པ་ཁོ་ན་ཞིག་མ་རེད། དེའི་རྒྱུ་མཚན་བཤད་
ན། ཁྱོད་ཀྱིས་ནམ་ཡང་དཔའ་མདོག་མི་སྟོན། དེ་ནི་ཁྱོད་ཀྱི་བཟང་ཆའང་རེད། ཡང་སྔ་
འདང་ཕྱི་འདང་གིས་ལྡེང་ན། སྡར་གཤིས་ལ་ཉེས་པ་ཅི་ཡོད། འོན་ཀྱང་། སྡར་མ་ཞིག་གིས་
རང་ཉིད་མི་ཅི་འདྲ་ཞིག་ཡིན་པ་བརྗེད་པར་གྱུར་ཚེ…………སྙིང་རྗེ། མཆོག་བདག་ཨན་ལཱས་
ཀྱང་ཁོ་སྐྱོབ་ཐབས་ཡོད་པ་མ་རེད།
འབོལ་ཁྲིའི་སྔུན་དེར་ཁའོ་ཧྥེའི་ཅོག་སྒམ་ཞིག དེའི་ཞབས་རྟེནXཡི་དབྱིབས་སུ་
འདུག ལྕགས་ཀྱི་སུག་པ་ཕན་ཚུན་བསྣོལ་མཚམས་དེར། སྟར་ཀའི་ཆེ་ཆུང་ཙམ་གྱི་ཟངས་
མའི་ལྒང་ལི་བསྟར་ཕྲེང་གཅིག་བརྒྱུས་འདུག ངས་སྔོན་ཆད་ཅོག་སྒམ་འདི་འདྲ་ཞིག་
གནས་ག་ཤེད་ནས་མཐོང་མྱོང་། འོ་རེད། ངའི་ཡིད་ལ་གློ་བུར་དུ་དྲན་བྱུང་། ཕའེ་ཧྲ་ཝའི་
འཚང་ག་ཤིག་ཤིག་ཇ་ཁང་དེ། ས་སྲོས་དེར་དམིགས་ཡུལ་མེད་པར་ཉུལ་བའི་ལམ་སྐབས་
ནང་དུ་འཛུལ་སའི་ཇ་ཁང་དེའི་ནང་ནས་མཐོང་མྱོང་བ་རེད། ཏག་ཏག་དེ་འདྲའི་ཅོག་
སྒམ་ཞིག་དེའི་སྟེང་དམར་མདོག་གི་རྒུན་འབྲུམ་སྡེར་མ་གང་བཤམས་འདུག ངས་དེ་ལས་
གཅིག་བླངས་ཏེ་ཁ་ནང་དུ་གཡུགས། ངས་དོན་བྱ་ཞིག་ལ་བསམ་བློ་བཏང་ན་རེད། ཅི་ཞིག་
ཡིན་ནའང་ཆོག དེ་ལྟར་བྱས་ཚེ་ད་གཟོད་ཀླད་པའི་ནང་གི་སྐད་སྒྲ་དེ་འཇགས་པར་བྱེད་
ཐུབ། རྒུན་འབྲུམ་ཧ་ཅང་ཞིམ་པོ་རེད། ངས་ཡང་རྡོག་གཅིག་ཟོས། འོན་ཀྱང་འདི་ནི་འཕྲོ་
ཡི་དུས་ཡུན་ཤིན་ཏུ་རིང་པོ་ཞིག་གི་ནང་། ངས་བསྟེན་པའི་སྲ་གཟུགས་ཀྱི་ཟས་རིགས་ཐ་
མ་དེ་ཡིན་པ་སུ་ཞིག་གི་ཡིད་ལ་དྲན་ཐུབ།
སྒོ་ཕྱེ་བྱུང་། མེ་མདའ་འཁུར་བའི་སྐྱེས་པ་དེ་གཉིས་ནང་དུ་འཛུལ། དེ་གཉིས་ཀའི་
བར་ན་ལྭ་དཀར་གྱོན་མཁན་ཐ་ལི་པན་གཟུགས་རིང་དེ་འདུག རྗོན་ལེ་ནོང་གི་མིག་ར་དེ་
ད་རུང་གདོང་ཁུགས་ནས་བླངས་མི་འདུག ཕར་བལྟས་ན་ཁོ་ནི་དུས་རབས་གསར་བའི་ལྷ་
པ་ཞིག་དང་ཡང་མཚུངས།
ཁོ་ངའི་སྔུན་གྱི་འབོལ་ཁྲི་དེར་བསྡད། ལག་པ་གཉིས་ཁེན་སྟེགས་སྟེང་བཞག དུས་
ཚོད་ཤིན་ཏུ་རིང་པོ་ཞིག་གི་ནང་། ཁོས་ཚིག་གཅིག་ཀྱང་མི་སྨྲ། ལག་པ་གཅིག་གིས་འབོལ་
ཁྲིའི་ཕྱི་ཐུམ་སྟེང་ཡང་མོར་རྡེབ། ལག་པ་གཅིག་གིས་ཕྲེང་བ་ལྗང་གུ་དེ་འདྲེན། དེ་ལྟར་མི་
གཡོ་བར་ང་ལ་བལྟས་ནས་བསྡད། ཁོས་ཚི་ལེན་དཀར་པོའི་སྟེང་སྟོད་འགག་ནག་པོ་ཞིག་
གྱོན་འདུག མཁྲིག་མའི་སྒང་ན་གསེར་གྱི་ཆུ་ཚོད་འཁོར་ལོ་ཞིག ངས་ཁོའི་ཕུ་ཐུང་གཡོན་
པའི་ཁ་ན་ཁྲག་རྗེས་ཆུང་ཆུང་ཞིག་ཡོད་པ་མཐོང་། ཁོས་ཁྲིམས་ཆད་སྐབས་ཀྱི་ལྭ་བ་བརྗེས་
མི་འདུག བློ་ཡིད་ལས་འགོངས་པ་ནི། སྣང་ཚུལ་འདི་ང་ལ་མཚོན་ན་ཚུལ་མིན་གྱི་བསླུ་
བྲིད་ཅིག་ཏུ་གྱུར།
ཁོའི་ཕྲེང་བ་བཟུང་མེད་པའི་ལག་པ་དེ་དུས་ངེས་མིན་དུ་ཡར་བཏེགས་འོངས་ཏེ་
སོར་མོ་མཐུག་པོ་དེ་ཚོས་མཁའ་དབུགས་ཁྲོད་རྡེབ་རྡེག་བྱེད་པའི་ཚུགས་ཀ་གཏོད། ག་
ལེ་ག་ལེར། གཡས་གཡོན་མདུན་རྒྱབ་ཀུན་ཏུ་རྡེབ་རྡེག་བྱེད། ཕར་བལྟས་ན་ཁོས་གཅེས་
ཉར་བྱས་ཡོད་པའི་སེམས་ཅན་མཐོང་དུ་མེད་པ་ཞིག་ལ་བྱིལ་བྱིལ་གཏོང་བ་དང་མཚུངས།
ཚུགས་ཀ་དེས་ཁོའི་ཕུ་ཐུང་ཅུང་ཞིག་ཡར་ལ་དེད་སོང་། ངས་ཁོའི་ལག་ངར་སྒང་ན་དུག་
འཐེན་པའི་ཤུལ་རྗེས་ཡོད་པ་མཐོང། གཅིག་མཚུངས་ཀྱི་ཤུལ་རྗེས་དེ་འདྲ། ངས་སྔོན་
ཆད་ཅིའུ་ཅིན་ཧྲན་གྱི་སྦགས་བཙོག་གི་སྲང་ཤུར་ཞིག་གི་སྤྲང་འཁྱམ་ཚོའི་ལུས་སྟེང་ནས་
ཀྱང་མཐོང་མྱོང་།
ཁོའི་སྐྱི་པགས་ནི་གཞན་པ་གཉིས་དང་བསྡུར་ན་རབ་ཅིག་གིས་དཀར། དཀར་ཐག་
ཆོད་དེ་ཐ་ན་ནད་རྟགས་ཤིག་དང་འདྲ། ཁོའི་དཔྲལ་བ་མགོ་དཀྲིས་ནག་པོའི་འགབ་ན་
མངོན། རྔུལ་ཆུ་རྡོག་གཅིག་དེ་ནས་འཛིར་ཏེ་ཡོང་། ཁོའི་སྨ་ར་གཞན་དང་མི་འདྲ། སྐྱེས་ཏེ་
བྲང་ཁར་བསླེབས་འདུག ཁ་དོག་སྐྱ་ཞད་ཆེ་ཙམ།
“ཁྱོད་བདེ་མོ།” ཁོས་གཞི་ནས་ཁ་གྲག
“ཁྱོད་བདེ་མོ།”
“ད་ལྟ་དེ་མར་བླང་ཆོག དེའི་ནང་དོན་ཁྱོད་ཀྱིས་ཅི་ལ་མི་གོ། "
“ཅི་ཟེར།”
ཁོས་མེ་མདའ་ཐོགས་པའི་ལྟས་ངན་ཞིག་ལ་ལག་བརྡ་ཞིག་བརྒྱབ། “སག་
སག - སྐད་ཅིག་ཆར། ངའི་གདོང་པར་ཚ་གཟེར་ཁྱུག་གེར་བྱུང་། སྲུང་དམག་
དེ “ཁག་ཁག་ཁག” བགད། ངའི་སྨ་ར་རྫུན་མ་དེ་ལག་པའི་ནང་བཟུང་སྟེ་རྩེད་སྤྱད་བྱས།
ཐ་ལི་པན་དེས་ཁྲེལ་དགོད་ཅིག་བརྒྱབ་སྟེ། “འདི་ནི་ངས་ཉེ་ཆར་མཐོང་བའི་སྨ་ར་རྫུན་
མ་ཡག་ཤོས་དེ་རེད། འོན་ཀྱང་འདི་མར་བཀོག་སྟེ་ལག་ནང་དུ་བཟུང་ན་དེ་བས་མི་ཡག་
གམ། ཁྱོད་ཀྱིས་ཤོད་དང་དེ་ཨེ་རེད” ཟེར། ཁོས་མཛུབ་མོར་གཅིར་འགུག་རྒྱག་གིན་རུས་
ཚིགས་ལས་ཐག་སྒྲ་གྲག་ཏུ་བཅུག ཡང་ཡང་ཁུ་ཚུར་སྡོག་སྡོག་བྱེད། ཡང་ཡང་སྤར་མོ་ཤད་
ཀྱིས་རྒྱོང་། མཐར་ཁོས། “ད་རེད། ཨན་ལཱས་མཁྱེན། དེ་རིང་གི་འཁྲབ་སྟོན་དེ་ཁྱོད་ཀྱི་བློར་
འབབ་བམ” ཟེར།
“དེ་ནི་འཁྲབ་སྟོན་ཞིག་རེད་དམ།” ངས་གདོང་པ་ཕུར་གྱིན་དེ་ལྟར་བཤད། སེམས་
ནང་ནས་རེ་བ་རྒྱག་ས་ཉག་ཅིག་ནི། རང་གི་སྐད་ཀྱིས་ཁོག་པའི་ནང་གི་སྔངས་སྐྲག་གི་རྔ་
མ་དེ་ཕྱིར་འཇུར་དུ་མི་འཇུག་རྒྱུ་དེ་རེད།
“ར་བཤས་ཏེ་ལུག་འདར་དུ་འཇུག་སྟངས་དེ་ནི་ས་སྟེང་གི་འཁྲབ་སྟོན་ཡག་ཤོས་མ་
རེད་དམ། མྱི་ལྡང་། དེ་ནི་རླབས་ཆེན་གྱི་ཟློས་གར་ཞིག་དང་མི་འདྲའམ། བྱུང་རིམ་ནི་དེ་
ལྟར་མིའི་བློ་ཡིད་ལས་འགོངས། འོན་ཀྱང་དེའི་མཆོག་ཏུ་གྱུར་པའི་རིན་ཐང་ནི། འབངས་
ལ་བསླབ་བྱ་གཏོང་བ་དེ་རེད།” ཁོས་སེ་གོལ་ཞིག་གཏོགས་མ་ཐག སྲུང་དམག་གཞོན་
ཤོས་དེས་ཁོར་ཐ་མག་ཅིག་ལ་མེ་བགོས་ཏེ་སྤྲད། ཁོས་ཧབ་ཆ་སྐག་སྐག་བརྒྱབ། ཆིག་ལབ་
དབ་དིབ་འབྱིན། ལག་ཟུང་འདར་ཕྲུལ་ཕྲུལ་ཨེན་ཙན་མིན་ན་ཐ་མག་ཀྱང་མཛུབ་བར་
ནས་ཤོར་སོང་། “འོན་ཀྱང་ཁྱོད་ཀྱིས་འཁྲབ་སྟོན་ངོ་མ་ཞིག་ལ་བལྟ་འདོད་ན། དེ་དུས་ང་
དང་འགྲོགས་ནས་མཱ་ཙ〕ལ་སོང་ན་རེད། 1998ལོའི་ཟླ8པ། མཚར་ཐག་ཆོད་ཟེར་བ་དེ་
དུས་ཡིན་ཡ།”
“ངས་དེའི་ཧ་གོ་མ་བྱུང་།”
“ཧ་མི་གོ་རྒྱུ་ཅང་མེད། ང་ཚོས་དེ་ཚོ་ཁྱི་ལ་བཟའ་རུ་བཅུག་པ་ཡིན།”
ངས་ཁོས་ཅི་ཞིག་སྟོན་གྱིན་པ་རྟོགས་བྱུང༌།
ཁོ་ཡར་ལངས་བྱུང་། འབོལ་ཁྲི་ལ་སྐོར་བ་གཅིག སྐོར་བ་གཉིས་བརྒྱབ་རྗེས་སླར་ཡང་
མར་བསྡད། “ངེད་ཚོས་ཁྱིམ་ཚང་གཅིག་ཀྱང་མ་བསྐྱུར་བར་སྔོག་བཤེར་བྱས་ཏེ། སྐྱེས་
པ་དང་བུ་ཡོད་ཚད་པོ་བཟུང་ཡོང་རྗེས། དེ་ག་ཉིད་ནས། ནང་མིའི་སྔུན་ཏག་ཏག་དེ་ག་
ཉིད་ནས། ཁོ་ཚོ་ཚར་བཅད་པ་ཡིན། ཁོ་ཚོར་བསམ་ཞིག་ཤེས་སུ་བཅུག་པ་ཡིན། ཁོ་ཚོར་
སོ་སོ་གྲལ་གང་ན་ཡོད་པ་དང་། ལས་གང་ཞིག་ལ་གཏོགས་པ་ཤེས་སུ་བཅུག་པ་ཡིན།”
མཚམས་དེར་ཁོ་ལ་ཕལ་ཆེར་དབུགས་རྒོད་འཚང་གིན་འདུག “མཚམས་ལན་རེར། ང་
ཚོས་སྒོ་མོ་བཅག་སྟེ་ཁོ་ཚོའི་ཁང་པའི་ནང་བརྒྱུགས་པ་ཡིན། དེ་དུས་ངས……………མེ་མདའ་
རྦག་རྦག་ལག་ཏུ་ཐོགས་ཏེ། མིག་ལམ་མུ་སིའི་དུ་སྨུག་གིས་མ་བསྒྲིབས་བར་དུ། ཁྱིམ་ནང་
ཧྲིལ་པོར་མདེལ་ཆར་ལེབ་དཀྲུགས་བྱས་པ་ཡིན།” ཁོ་ངའི་ཕྱོགས་སུ་ཅུང་ཞིག་འཛུར་
ཡོང་། ཕར་བལྟས་ན་གསང་གཏམ་ཞིག་ལབ་པ་དང་འདྲ། “དེ་ལྟར་བསྒྲུབས་མྱོང་མེད་
ན ‘བཅིངས་འགྲོལ’ ཟེར་བའི་ནང་དོན་ཅི་ཞིག་ཡིན་པ་ཤེས་རེ་སྐན། ཁྱོད་ཀྱིས་སོམས་
དང་། ག་སར་འབེན་གསོན་པོ་ཡོད་པའི་ཁང་པའི་དཀྱིལ་དབུས་སུ་འགྲེང་བསྡད་ནས།
ལག་ནང་གི་མདེའུ “ཕི་ཐག་ཐག” རང་དགར་འཕུར་དུ་བཅུག་ནས། གནོང་འཛེམ་དང་
འགྱོད་གདུང་ཡོངས་སུ་བརྗེད་པར་བྱས་ནས། རང་གི་གཤིས་རྒྱུད་ནི་དྭངས་གཙང་དང་
བྱམས་བརྩེ་དང་མངོན་མཐོ་ཡིན་པ་རང་ལ་གསལ་འདེབས་བྱས་ནས། རང་གིས་གནམ་
འོག་གི་ལས་རྒྱུ་འབྲས་བསྲུང་ཕྱིར། དེ་ལྟར་རླབས་ཆེ་བའི་བྱ་བ་ཞིག་རྩོམ་བཞིན་པ་རང་ལ་
ཤེས་སུ་བཅུག་པ་ཡིན་ན། སྐབས་དེའི་སེམས་ཁོང་གི་དགའ་སྤྲོ་དེ་ཇི་ལྟར་དཔག་ཏུ་ནུས།”
ཁོས་ཕྲེང་བའི་སྟེང་འོ་བྱེད་ཀྱིན་ཁ་ཕྱིར་འཁོར་ཏེ། "དེ་ད་དུང་ཁྱོད་ཀྱི་ཡིད་ན་ཡོད་དམ།
ཅ་ཝ་ཏི” ཟེར།
ལོས་ཡོད་ཡ་ལོས་ཡོད། སྐུ་ངོ་། ” སྲུང་དམག་གཞོན་པ་དེས་ཕྱིར། “ངས་དེ་གཏན་
ནས་བརྗེད་མི་སྲིད” ཟེར།
ངས་ཚགས་པར་ལས་མཱ་ཙ་དང་ཧྲ་ལེ་ཕུ་གྲོང་ཁུལ་གྱི་ཧ་ཙ་ར་ཁ་བཏགས་པའི་
གསར་འགྱུར་མཐོང་མྱོང་། དེ་ནི་ཐ་ལི་པན་གྱིས་མཱ་ཙ་བླངས་རྗེས་བྱུང་བ་རེད། མཱ་ཙ་ནི་
མཐའ་མཇུག་ཐ་ལི་པན་གྱི་ལག་ཏུ་ཤོར་བའི་གྲོང་ཁྱེར་གྱི་གྲས་རེད། ནངས་ཇའི་རྗེས་
སུ་སའོ་ལ་ཡཱས་གསར་འགྱུར་དེ་ང་ལ་སྟོན་སྐབས་མོའི་ངོ་ན་ཁྲག་མདོག་རྦད་དེ་མེད་པ་
ངའི་ཡིད་ན་ཡོད།
ཐ་ལི་པན་གྱིས་མུ་མཐུད་དུ་བཤད་བྱུང་། “ཁྱིམ་ཚང་གཅིག་ཀྱང་བསྐྱུར་བ་མིན། ང་
ཚོས་ཁ་ལག་བཟའ་དུས་དང་གསོལ་འདེབས་བྱེད་དུས་ད་གཟོད་ལས་མཚམས་བཞག་
པ་ཡིན།” ཁོས་དེ་ལྟར་ལབ་དུས་རང་གི་སྣང་བ་སྐྱིད་ལ་བཀོད་འདུག ངང་ཚུལ་དེ་ནི་
སྐྱེས་པ་ཞིག་གིས་རང་ཉིད་གསོལ་སྟོན་རྒྱ་ཆེན་ཞིག་ལ་ཞུགས་ཚུལ་ཁ་བརྡ་བྱེད་པ་དང་
འདྲ། “ང་ཚོས་བེམ་རོ་དག་སྲང་ལམ་ནང་གང་བྱུང་གཡུགས་པ་ཡིན། གལ་སྲིད་བེམ་
རོ་རྐུ་མཁན་ནང་མི་བྱུང་ཚེ། ང་ཚོས་དེ་ཚོའང་ལེབ་གསོད་བྱས་པ་ཡིན། དེ་ལྟར་ང་ཚོས་
བེམ་རོ་རྫོགས་མེད་སྲང་ལམ་ག་སར་སྟོར་ཏེ་ཁྱི་ལྟོགས་ལ་བཟའ་རུ་བཅུག་པ་ཡིན། ཁྱི་ཤ་
ནི་ཕྱིར་ཁྱི་ལ་སྟེར་རྒྱུ་ལས་འོས་མེད།” ཁོས་དུ་བ་རྔུབ་གང་བླངས་ཤིང་མིག་ཟུང་ཕུར་ཕུར་
བྱེད་ཀྱིན། “ཁྱོད་ཨ་རི་ནས་ཡོང་བ་ཡིན་ནམ། འཆལ་མོ་དེ་ད་ལྟ་ཅི་འདྲ་རེད” ཟེར།
ང་ལ་གློ་བུར་དུ་གཅིན་པ་གཏོང་འདོད་ཅིག་སྐྱེས། སེམས་ནས་དེ་གནོན་ཐུབ་པར་
གསོལ་བ་བཏབ། “ངས་བུ་ཆུང་ཞིག་འཚོལ་གྱིན་ཡོད།"
“སུ་ཞིག་དེ་ལྟར་མིན།” ཁོའི་སྐད་ཆད་དེ་ཐོས་འཕྲལ་མེ་མདའ་འཛིན་མཁན་
གཉིས་ཀྱིས་ཧབ་ཆ་བརྒྱབ། རྡོ་ཐ་འཐེན་ཏེ་སེར་པོར་སོང་བའི་སོ་ཕྲེང་ཕྱི་རུ་མངོན།
“ངས་ཁོ་འདི་རུ་ཡོད་པ་ཤེས་ཏེ་ཡོད། ཁྱོད་དང་ལྷན་དུ། ཁོའི་མིང་ལ་སའོ་ལ་བྷོ་ཟེར།”
“ངས་ཁྱོད་ལ་འདྲི། ཁྱོད་ཀྱིས་འཆལ་མོ་དེ་གཟས་སོང་ནས་ཅི་བྱེད་བསམས་པ་ཡིན།
ཅིའི་ཕྱིར་རང་གི་སྤུན་ཟླ་མུའུ་སི་ལིན་དང་ལྷན་དུ་གནས་འདིར་བསྡད་དེ་རང་གི་རྒྱལ་
ཁབ་ལ་སྲུང་སྐྱོབ་མ་བྱས་པ་ཡིན།”
“ང་ཁ་གྱེས་ཏེ་ཡུན་རིང་པོ་འགོར་སོང་།” ངས་འདི་ཙམ་ལས་ལབ་རྒྱུ་མ་རྙེད། ཀླད་པའི་
ནང་བང་སྒྲ་འཁོར། བརླ་གཉིས་དམ་དུ་འཚིར་ཏེ་གཅིན་པ་གཏང་འདོད་དེ་ཁོག་ཏུ་བསྲན།
ཐ་ལི་པན་གྱིས་སྒོ་ཁར་ལངས་ཡོད་པའི་སྐྱེས་པ་དེ་གཉིས་ལ། “འདི་དྲིས་ལན་ཞིག་
ཏུ་བརྩི་ཆོག་གམ” ཟེར།
“ཆོག་པ་མ་རེད། སྐུ་ངོ་།" དེ་གཉིས་ཀས་གཤིབ་སྐད་སྒོས་དེ་ལྟར་ཟེར་གྱིན་གད་
མོ་བརྒྱབ།
ཁོས་མིག་གིས་ཚུར་ང་ལ་བལྟས། ཕྲག་པ་གཟེངས་གཟེངས་ཤིག་བྱས། “ཁོ་ཚོས་ཟེར་
ན། འདི་དྲིས་ལན་ཞིག་ཏུ་བརྩི་མི་ཐུབ་ཟེར། ང་ལའང་ཐབས་མེད།” ཁོས་ཐ་མག་རྔུབ་
གཅིག་འཐེན། “མེས་རྒྱལ་ལ་ཆེས་མཁོ་དུས་གྱེས་འགྲོ་བའི་བྱ་སྤྱོད་དེར། ངའི་འཚོ་བའི་
ཁོར་ཡུག་གི་མི་རྣམས་ཀྱིས་ངོ་ལོག་བྱས་པ་ལྟར་ཐ་ཤལ་རང་དུ་བརྩི། དེར་བརྟེན། མེས་
རྒྱལ་ལ་ངོ་ལོག་བྱས་པའི་ཉེས་མིང་གི་ཐོག་ནས། ངས་ཁྱོད་ད་ལྟ་ཉིད་དུ་འཇུ་བཟུང་བྱས་
ཆོག ཐ་ན་ཡར་འཇོག་བརྒྱབ་ཆོག དེར་ཁྱོད་སྐྲག་གམ།”
“ང་འདིར་ཡོང་དོན་ཏན་ཏན་བུ་ཆུང་དེ་འཚོལ་ཕྱིར་ཡིན།”
“ ཁྱོད་སྐྲག་བྱུང་ངམ། "
“དེ་འདྲ་རེད།”
“དེ་འདྲ་ངེས་པར་ཡིན་དགོས།” ཁོས་དེ་ལྟར་བཤད་ཞོར་འབོར་ཁྲིར་བསྙེས་ཏེ་ཐ་
མག་འཐེན།
ངས་སའོ་ལ་ཡཱ་དྲན་བྱུང་། དེས་ང་ཅུང་ཞིག་ལྷོད་ལ་འབབ་ཏུ་བཅུག ངས་སེམས་ལ་
མོའི་མ་ནེའི་ལོགས་ཀྱི་ཟོར་དབྱིབས་ཀྱི་མངལ་རྟགས་དེ་དྲན་བྱུང་། མཛེས་བྱིན་ཆགས་
པའི་སྐེ་མགུལ་དེ་དྲན་བྱུང་། ད་རུང་འོད་དུ་འཚེར་བའི་མིག་ཟུང་དེ། གཉེན་སྟོན་གྱི་
དགོང་མོ་དེར། ངེད་གཉིས་མགོ་དཀྲིས་ལྗང་གུ་དེའི་འོག་ལ་འཛུལ་ཏེ་མེ་ལོང་ནང་དུ་ཤར་
བའི་ཕན་ཚུན་གྱི་གདོང་པར་བལྟས་ཤིང་། ངས་མོར་ང་ཁྱོད་ལ་དགའ་ཞེས་བཤད་པ་དྲན།
ངས་ད་རུང་། ཨ་ཧྥུ་ཧན་གྱི་གནའ་བོའི་གཞས་རྙིང་དེའི་རམ་འདེགས་འོག ངེད་གཉིས་
ཉམས་འགྱུར་རྫོགས་པའི་གར་ལ་ཆས་ཏེ་ཡང་དང་བསྐྱར་དུ་སྐོར་བ་བརྒྱབ་ཅིང་། ཚང་
མས་ངེད་གཉིས་ལ་བལྟས་ཏེ་དགའ་བའི་ཐལ་མོ་བརྡབས་པ་དྲན་བྱུང་། མཐོང་ཚད་ཀྱི་
འཇིག་རྟེན་ཧྲིལ་པོ་ནི། མེ་ཏོག་ཅི་རིགས། ཕྱི་གླིང་གི་ལྭ་བ། ད་རུང་འཛུམ་མདངས་རྒོད་
པའི་གདོང་པ་བཅས་ཀྱིས་ཁེངས་ཡོད་པ་དྲན་བྱུང་།
བར་དེར་ཐ་ལི་པན་གྱིས་ཅི་ཞིག་བཤད་སོང་བ་ངས་ཐོས་མ་བྱུང་།
“ཅི་ཟེར།”
“ཁྱོད་ཀྱིས་བུ་དེ་མཐོང་འདོད་དམ། ངའི་བུ་དེ།” “བུ” ཟེར་དུས་ཁོས་ཡ་མཆུ་ཡར་
འཆུས་ཏེ་ཁྲེལ་དགོད་ཅིག་བརྒྱབ།
“འདོད།”
སྲུང་དམག་གཉིས་སྒོ་ཕྱིར་སོང་། ངས་ཁྱོར་རོ་རོ་འགུལ་བའི་སྒོ་མོ་ཞིག་ཕྱེ་བའི་སྒྲ་
ཐོས། སྲུང་དམག་གིས་སྐད་འགྲགས་རྒྱག་པ་ཐོས། ཕུ་ཧྲི་ཐོ་སྐད་ཀྱིས་ཅི་ཞིག་ལབ་ཀྱིན་
འདུག དེའི་འཕྲོར་གོམ་པ་སྤོ་བའི་སྒྲ་རེད། གོམ་ཁ་རེ་རེ་དང་མཉམ་དུ་དྲིལ་ཆུང་གི་སྒྲ་
གྲག་ཡོང་། དེས་ང་ལ་སྔོན་ཆད་ཧཱ་སན་ངེད་གཉིས་ཀྱིས་ཧྲ་ལེ་ནོ་གྲོང་ཁུལ་ནས་བདའ་
འདེད་བྱས་མྱོང་བའི་སྤྲེའུ་རྩེ་མཁན་དེ་དྲན་དུ་བཅུག ངེད་གཉིས་ཀྱིས་ནམ་རྒྱུན་ཁོར་
དངུལ་སིལ་མའི་ཁྲོད་ནས་ལྕགས་བཟོས་ཀྱི་ལུའུ་པི་རྡོག་རེ་སྤྲད་ན། སྤྲེའུའི་སྐེ་ཡི་དྲིལ་
ཆུང་ལས་ཀྱང་སྒྲ་འདི་འདྲ་ཞིག་གྲག་ཡོང་།
སྒོ་ཕྱེ་བྱུང་། སྲུང་དམག་ནང་དུ་འཛུལ་བྱུང༌། ཁོའི་ཕྲག་སྟེང་དུ་དངོས་སྣང་སྐད་སྒྲ་
ཅན་གྱི་སྒྲ་གཏོང་འཕྲུལ་ཆས་ཤིག་འཁུར། གཞུག་ལ་བུ་ཆུང་ཞིག་འབྲང་། བུ་ཆུང་དེའི་
ལུས་ལ་གནམ་མདོག་གི་ཕྱུ་པ་བར་ཚངས་ཅན་འཁོབས་ཆེན་ཞིག་གྱོན་འདུག
ཨ་ཙི་ཙི། འདྲ་ཆགས་ཏེ་སེམས་སྐྱ་མོ་ཐང་ལ་ཆད་དུ་འཇུག་པའི་ཚོད་དུ་གདའ། འདྲ་
ཆགས་ཏེ་མི་ལ་འཕྲུལ་སྣང་སྐྱེ་རུ་འཇུག་པའི་ཚོད་དུ་གདའ། ཡང་དངོས་སུ་མཐོང་མ་ཐག
ལཱ་ཤེན་ཧན་གྱི་པའོ་ལི་ལེའི་འདྲ་པར་ངོས་ཀྱི་བུ་དེ་དང་ཅུང་ཙམ་མི་མཚུངས་ས་ཞིག་
ཀྱང་འདུག
ཁོའི་ཨ་ཕ་བཞིན་ཉ་ཟླ་ལྟར་སྒོར་བའི་གདོང་པ། ཡར་ལ་འཕྱོ་བའི་མ་ནེ། མགྲོན་བུ་
ལྟར་ཡོ་ཞིང་ཀྱོག་པའི་ཨམ་ཅོག སྐེམ་རིད་ཀྱི་གཟུགས་པོ། ནང་སྒོས་གདོང་པ་དེ། ཆུང་
དུས་ནས་བཟུང་ངས་འཚོས་ཏེ་ཡོང་བའི་རྒྱ་ནག་གི་འདམ་བཟོས་རྩེད་ཆས་བྱིས་པའི་
གདོང་པ་དེ་མ་རེད་དམ། དགུན་ཁར་བསིལ་གཡབ་ལྟར་ཐར་བཅད་པའི་ཤོག་ཤོའི་ངོ་ལ་ལྟ་
བའི་གདོང་པ་དེ་མ་རེད་དམ། དབྱར་ཁར་ངེད་གཉིས་ངེད་ཚང་གི་ཁང་ཀླད་ལ་ཉལ་དུས་
འབུ་འགོག་ཡོལ་བའི་རྒྱབ་ལ་གབ་སྟེ་ཡོད་པའི་གདོང་པ་དེ་མ་རེད་དམ། ཁོའི་སྐྲ་ལོ་ཀླད་
ལེབ་ཏུ་གཞར་འདུག མིག་མཐར་གཟི་མའི་ལྡེ་གུ་ནག་པོ་བྱུགས་འདུག འགྲམ་པའི་སྒང་
ལའང་ཚོས་དམར་བྱུགས་འདུག ཁོས་ཁང་པའི་དབུས་ནས་འགྲོ་མཚམས་བཞག རྐང་
མགོར་བཏགས་པའི་དྲིལ་ཆུང་གི་སྒྲའང་ཅམ་མེར་ཆད།
ཁོའི་མིག་མདངས་ངའི་ཕྱོགས་སུ་འཁོར། ཞིབ་ལྟ་ཞིག་བྱས་རྗེས་ཕར་གཡོལ་ཏེ་རང་
གི་གཅེར་རྗེན་དུ་ཡོད་པའི་རྐང་པ་ཆུང་ཆུང་གཉིས་ཀའི་སྟེང་བལྟས་ཏེ་སྡོད།
སྲུང་དམག་གཅིག་གིས་སྒྲ་གཏོང་འཕྲུལ་ཆས་ཀྱི་མཐེབ་གནོན་མནན། ཁང་པའི་
ནང་ཕུ་ཧྲི་ཐོའི་རོལ་དབྱངས་གྲག ལག་རྔ། ལག་སྦྲེང་། ད་རུང་ངུ་དབྱངས་ལྷུག་ལྷུག་གི་
པི་ཝང་ལི་པུ་བྷ། ངས་བསམས་ན། རོལ་དབྱངས་ནི་ཐ་ལི་པན་གྱི་རྣ་བར་བསྐྱིལ་རུང་ནག་
ཉེས་ཡོད་པ་མ་རེད། སྐྱེས་པ་དེ་གསུམ་གས་ཐལ་མོ་རྡེབ་མགོ་བརྩམས།
“བཱ། བཱ། ཡག་པོ་ཞེ་དྲག་རེད།”
སའོ་ལ་བྷོས་ལག་པ་ཡར་བཏེགས་ཏེ་གཟུགས་པོ་དལ་བུར་ཁ་ལོ་འཁོར། རྐང་པའི་སྔ་
རྟིང་ཁ་ནས་ལངས་ཏེ་མཆོར་ཉམས་དོད་པོའི་སྐོར་བ་རྒྱག ལུས་པོ་མར་བསྒུར་ཏེ་པུས་མོར་
རེག་པར་བྱེད། ཡར་དགྱེ་སྟེ་ཡང་བསྐྱར་སྐོར་བ་བྱེད། ལག་པ་ཆུང་ཆུང་གཉིས་མཁྲིག་མའི་
མཚམས་ནས་ལྡེམ་མྱུར་ངང་སྐོར་བར་བྱེད། སེ་གོལ་ཐག་ཐག་གཏོགས་པར་བྱེད། མགོ་
བོ་ནི་ཅོང་གི་གཡོ་ཐོ་ཇི་བཞིན་ཕར་ལྡེམ་ཚུར་ལྡེམ་བྱེད། རྐང་པ་པང་གཅལ་དུ་འདེགས་
འཇོག་བྱེད། དྲིལ་ཆུང་གི་སིལ་སྙན་དང་ལག་རྔའི་རྡུང་སྒྲ་གཉིས་ཨ་འགྲིག་ཆ་འགྲིག་ངང་
ཕྲུགས་གཅིག་ཏུ་འཕྲོད་དེ་ཡོང་། འོན་ཀྱང་ཁོས་མགོ་ནས་མཇུག་བར་མིག་ཟུང་བཙུམས་
ཏེ་ཡོད།
“ངོ་མ་ཡག་པོ་རེད།” ཁོ་ཚོས་སྐད་ཅོར་བརྒྱབ། “བྲོ་རྩེས་པ་ངོ་མ་ཡག་པོ་རེད། ཞེ་
དྲག་ཡག་བྱུང་།” སྲུང་དམག་གཉིས་ཀྱིས་ཁ་ཤུ་འདེབས། ཧབ་ཆ་རྒྱག ཚི་ལེན་དཀར་པོ་
གྱོན་མཁན་ཐ་ལི་པན་གྱི་ལུས་པོ་ནི་རོལ་དབྱངས་དང་བསྡོངས་ནས་སྔ་གཞུག་ཏུ་དགྱེད་
དགུར་བྱེད། ངས་ཁོའི་ཁ་བུག་ཏུ་འདོད་ལོག་གི་གཡེམ་འཛུམ་ལངས་ཡོད་པ་མཐོང་།
སའོ་ལ་བྷོས་སྐོར་བ་རྒྱག་གིན་མུ་མཐུད་དུ་བྲོ་རྩེས། མིག་ཟུང་བཙུམས་ཏེ་མུ་མཐུད་
དུ་རྩེས། རོལ་མོ་མཚམས་འཇོག་པའི་བར་རྩེས། ཁོའི་རྐང་པ་མཇུག་མཐའི་དབྱངས་འབྲུ་
དང་ལྷན་ཅིག་ཅམ་གྱིས་ཐང་ལ་བརྡབས། དྲིལ་ཆུང་ལས་མཐའ་མཇུག་གི་སྒྲ་གདངས་
སིལ་ལེར་གྲག ལུས་པོའི་བཟོ་ལྟ་ཧྲིལ་པོ་སྐོར་བ་ཕྱེད་ཅིག་རྒྱག་པའི་སྟངས་ཀ་ནས་ཏན་
སེ་བསྡད།
“ཡག་བྱུང་། ཡག་བྱུང་། ངའི་བུ་ཆུང་།” ཐ་ལི་པན་གྱིས་དེ་ལྟར་ཟེར་ཞིང་སའོ་ལ་
བྷོ་ཕར་བོས། སའོ་ལ་བྷོས་མགོ་བོ་སྨད་དེ་ཕར་སོང་ཞིང་ཐ་ལི་པན་དེའི་རྐང་པ་གཉིས་ཀྱི་
བར་ནས་ལངས་ཏེ་བསྡད། ཐ་ལི་པན་དེས་ལག་པ་བརྐྱངས་ཏེ་སའོ་ལ་བྷོ་པང་དུ་འུབས་
བཏབ། “ཅི་འདྲའི་རིག་ཡག་ཅིག་རེད་ཨང་། འདི་ཚང་མ་ལྷན་སྐྱེས་རེད། མ་རེད་དམ།
ངའི་ཧ་ཙ་རའི་བུ” ཟེར། ཁོའི་ལག་པས་སའོ་ལ་བྷོའི་རྒྱབ་ནས་མར་མྱུལ་ཏེ་སོང་། དེའི་
འཕྲོར་ནོམ་ཉུག་བྱེད་ཀྱིན་མཆན་འོག་ནས་བཟུང་སྟེ་བསྡད། སྲུང་དམག་གཅིག་གིས་ཅིག་
ཤོས་དེར་གྲུ་མོས་རྡེག་ཞོར་ཁོང་དགོད་བརྒྱབ། ཐ་ལི་པན་གྱིས་དེ་གཉིས་ལ་མར་སོང་ཟེར།
“ལགས་སོ་སྐུ་ངོ་།”
ཐ་ལི་པན་གྱིས་སའོ་ལ་བྷོའི་ལུས་པོ་ཚུར་བསྐོར་ཏེ་གདོང་པ་ང་ལ་བསྟན། ལག་པ་
སའོ་ལ་བྷོའི་གསུས་པའི་སྟེང་བཞག མ་ནེ་སའོ་ལ་བྷོའི་ཕྲག་ཁིས་སུ་བཙུགས་ཏེ་ཚུར་ང་ལ་
བལྟས། སའོ་ལ་བྷོས་མགོ་བོ་སྨད་དེ་རང་གི་རྐང་པར་བལྟས་ནས་སྡོད། འོན་ཀྱང་དུས་ངེས་
མིན་དུ་ངོ་གནོང་བའི་མིག་མདངས་ཀྱིས་ང་ལ་ཡང་ཡང་བལྟས། སྐྱེས་པ་དེས་སའོ་ལ་བྷོའི་
གསུས་པའི་སྟེང་ལ་ལག་པས་ནོམ་ཞིང་ཉུག མཉེད་ཅིང་ཕུར། ག་ལེ་ག་ལེར། ལག་འཇམ་
པོའི་ངང་ཡང་ནས་བསྐྱར་དུ་དེ་ལྟར་བྱེད།
“ངས་དེ་རིང་བར་མནོ་བསམ་བཏང་བ་ཡིན།” ཐ་ལི་པན་དེས་སའོ་ལ་བྷོའི་ཕྲག་
ཁིས་ནས་ང་ལ་ཚུར་ལྟ་བཞིན་བཤད་དོན། “པ་པ་ལི་རྒས་པོ་དེ་རྗེས་ནས་གང་ཞིག་ལ་
བུད་སོང་། "
འདྲི་ཚིག་དེས་ངའི་མིག་ལམ་ལ་མེ་སྟག་ཅིག་མཆེད་དུ་བཅུག ཚོར་སྣང་ཞིག་ལ་
ངའི་གདོང་ན་རྔུལ་ཆུ་གྲང་མོ་འཛག་གིན་འདུག རྐང་པ་གཉིས་རིམ་བཞིན་འཁྱག་པར་
གྱུར། རིམ་བཞིན་སྦྲིད་པར་གྱུར།
ཁོས་ཧབ་ཆ་བརྒྱབ། “ཁྱོད་ཀྱིས་ཅི་ཞིག་བྱེད་བསམས། ཁ་སྤུ་རྫུན་མ་ཞིག་གདོང་ལ་
སྦྱར་བ་ཙམ་གྱིས་རང་ཉིད་ངོས་མི་ཟིན་འདོད་དམ། གཏན་ཁེལ་བྱས་ཆོག་པ་ནི། ངའི་ལུས་
སྟེང་གི་འཇོན་ཐང་ཞིག་ཁྱོད་ཀྱིས་ད་རག་བར་ཤེས་མེད། དེ་ནི་ངས་སྔོན་ཆད་རང་གིས་
མཐོང་མྱོང་བའི་མི་རྣམས་ཀྱི་གདོང་པ་ནམ་ཡང་མི་བརྗེད་པ་དེ་ཡིན། ཨེ་གོ་ཐལ། ནམ་
ཡང་།”ཁོས་མཆུ་ཏོས་སའོ་ལ་བྷོ་ཡི་ཨམ་ཅོག་ལ་ཕུར་ཕུར་བྱེད་ཞོར་མིག་གིས་ང་ལ་ལྟ།“གོ་
ཚོད་ཡིན་ན་ཁྱོད་ཀྱི་ཨ་ཕ་ཤི་སོང་ཟེར། ཙི་ཙི། ངས་སྔོན་ཆད་ནས་བཟུང་ཁོ་དང་རྡུང་རེས་
ཐེངས་གཅིག་རྒྱག་བསམས་ཡོད། ད་བལྟས་ཡོང་ན། ཁོའི་སྡུག་ཆགས་ཀྱི་བུ་རུལ་འདི་
ཡར་འཇོག་རྒྱག་རྒྱུ་ལས་ང་ལ་ཐབས་གཞན་མི་འདུག” ཁོས་སྐད་ཆ་བཤད་ཚར་རྗེས་ཉི་
འགོག་མིག་ཤེལ་མར་བླངས། ཁྲག་མདངས་མཆེད་པའི་མིག་འབྲས་གཉིས་ཀྱིས་ང་ལ་ཧྲིག་
གེར་བལྟས།
ངས་དབུགས་འབྱིན་རྔུབ་བྱེད་འདོད། འོན་ཀྱང་མི་ནུས་པར་འདུག ངས་མིག་འབྱེད་
འཛུམ་བྱ་བསམས། འོན་ཀྱང་མི་ནུས་པར་འདུག བར་མཚམས་དེ་ནི་སྒྱུ་འཕྲུལ་ཞིག་དང་
ཅི་འདྲའི་མཚུངས—མ་རེད། སྒྱུ་འཕྲུལ་ཡང་མ་རེད། ཧང་སང་ཟེར་ན་འགྲིག དེས་ངའི་
དབུགས་གཏོང་ལེན་གྱི་ནུས་པ་བརླགས་འདུག ངའི་ཉེ་ལོགས་འཇིག་རྟེན་གྱི་འཁོར་སྐྱོད་
བཀག་འདུག ངའི་གདོང་པར་མེ་འབར་དུ་བཅུག་འདུག “སྒོར་ཐེད” དང་འབྲེལ་བའི་
ངག་རྒྱུན་ཚིག་རོ'དེ་ཇི་ལྟར་ལབ་པ་རེད་དམ། ཁོ་དང་ཡང་བསྐྱར་ཕྲད་པ་དཔེ་དེ་ལས་མ
འདས། ཁོའི་རུས་མིང་། ངའི་དྲན་པའི་གཏིང་ཞབས་ཤིག་ནས་ཡར་འཇུར་བྱུང་། འོན་ཀྱང་
ངས་དེ་ངག་སྒོ་རུ་ལེན་མི་འདོད། ཚོར་སྣང་ཞིག་ལ། རུས་མིང་དེ་གླེང་འཕྲལ། དེའི་རྒྱབ་
ཀྱི་མིའམ་དེའི་གཟུགས་པོ་མངོན་ཡོང་སྲིད་པ་དང་འདྲ། འོན་ཀྱང་ཐབས་ཅི་མཆིས། ལོ་ངོ་
དེ་སྙེད་ཅིག་ཕྱིན་འཕྲོར། ཁོ་གཞི་ནས་གནས་འདིར་ལྷགས་འདུག་པ་འདི་རེད། མ་ཤི་མ་
བོར་བར། ང་དང་དབྱིན་ཁྲུ་བཅུ་ཡི་བར་ཐག་ཀྱང་མེད་པའི་ས་ན་མངོན་སུམ་ཡོད་པ་འདི་
རེད། མཚམས་དེར་ངའི་ངག་ནས་ཁོའི་མིང་ཐོན་སོང— “ཨ་སེབ།”
“སྙིང་ཉེ་བའི་ཨ་མེར།”
“ཁྱོད་ཀྱིས་འདི་ན་ཅི་ཞིག་བྱེད་ཀྱིན་ཡོད།” འདྲི་ཚིག་འདི་ལས་གླེན་ཞད་ཐུ་བ་
ཞིག་མ་མཆིས་རུང་། ངས་ལབ་རྒྱུ་གཞན་ཞིག་མ་རྙེད་པས་དེ་ལྟར་ངག་ནས་ཐལ།
“ངས་ཟེར་རམ།” ཨ་སེབ་ཀྱིས་སྨིན་མ་ཡར་གཟེངས་ཙམ་བྱས་ཏེ། “གནས་འདི་ངའི་
ས་ཆ་རེད། ལྡོག་སྟེ་འདྲི་དགོས་པ་ནི། ཁྱོད་ཀྱིས་ངོ་མ་འདི་ན་ཅི་ཞིག་བྱེད་ཀྱིན་ཡོད” ཟེར།
“ངས་ཁྱོད་ལ་སྔ་ས་ནས་ལབ་ཚར།” ངས་ལན་བྱིན། སྐད་ངག་འདར་གྱིན་འདུག
ངས་རང་གི་ངག་ལས་འདར་སྐད་འདི་འདྲ་མ་བྱུང་ན་བསམས། རང་གི་ལུས་པོའང་མ་
འདར་ན་བསམས།
“ཁྱོད་ཀྱིས་བུ་འདི་ཟེར་བ་ཡིན་ནམ།"
“ཡིན།”
“ཅིའི་ཕྱིར།”
“ཁོའི་ཆེད་དུ་ངས་ཁྱོད་ལ་སྒོར་མོ་སྤྲད་ཆོག ཁྱོད་ལ་སྒོར་མོ་བསྐུར་ཡོང་ཆོག
“སྒོར་མོ་ཟེར་རམ། ཧ་ཧ།” བསྲན་མ་ཚུགས་ཏེ་ཨ་སེབ་ལ་དགོད་ཁ་ཤོར།“ཁྱོད་ཀྱིས་
ལོ་ཅིན་ཧན་གོ་ཨེ་མྱོང་། ཨོ་སི་ཁྲུ་ཡའི་ནུབ་ངོས་ན་ཡོད། ལྷ་ཡུལ་འདྲ་བའི་
ཡུལ་ལྗོངས། ཁྱོད་དེར་ལྟ་རུ་ཕྱིན་ན་རེད། མཚོ་ཁའི་བྱེ་ངོགས་འབྱམས་སུ་ཀླས། རླབས་
དང་ཆུ་བྱ་མཉམ་དུ་རྩེན། ལྗང་མདོག་གི་མཚོ་ཆུ། སྔོ་བསངས་ཀྱི་ནམ་མཁའ། ངའི་ཕ་མ་
གཉིས་དེ་གར་ཡོད། ཁོ་གཉིས་ཀའི་མཚོ་ངོགས་གཞིས་ཀ་དེ་གར་ཡོད། གཞིས་ཀའི་རྒྱབ་
ན་ཀོལ་ཧྥུ་གྲུག་ར་ཡོད། ད་དུང་མཚེའུ་རྫིང་ཆུང་ཆུང་ཞིག་ཀྱང་ཡོད། ཨ་ཕས་ཉིན་རྒྱུན་
ཀོལ་ཧྥུ་སྤོ་ལོ་རྩེ། ངའི་ཨ་མ་དོལ་གྲུག་རྩེ་རྒྱུར་ཅུང་དགའ—མོས་དོལ་གྲུག་རྩེས་པ་ཧ་
ཅང་ཡག་ཅེས་ཨ་ཕས་མོར་བསྟོད་ར་བྱེད། ཁོ་གཉིས་ཀས་དེ་གར་ཨ་ཧྥུ་ཧན་གྱི་གསོལ་ཁང་
གཅིག རིན་ཆེན་དབྱིག་ཁང་གཅིག་བཅས་ཕྱེ་ཡོད། ཚོང་ཞེ་དྲག་བྲིན།” ཁོས་རྒུན་འབྲུམ་
ཞིག་བླངས་ཏེ་བྱམས་བརྩེའི་ངང་སའོ་ལ་བྷོའི་ཁ་ནང་དུ་བཞག “དེ་བས་ན། ང་ལ་སྒོར་
མོ་མཁོ་ན། ཁོ་ཚོར་སྐུར་ཤོག་ཅེས་ལབ་ཙམ་བྱས་པས་ཆོག ཅི་འདྲ་རེད།” ཁོས་སའོ་ལ་
བྷོའི་མགྲིན་པའི་ལོགས་སུ་འོ་བྱེད། སའོ་ལ་བྷོས་ལུས་པོ་བག་ཏུ་ཅུང་ཙམ་འཁུམས་ཏེ་ཡང་
བསྐྱར་མིག་ཟུང་བཙུམས། “ད་ཁྱོད་ཀྱིས་ཧ་གོ་སོང་ངམ། ངས་ཨུ་རུ་སུ་ལྟས་ངན་ཚོ་དང་
འཛིང་མོ་བཀྱེ་དོན་སྒོར་མོའི་ཕྱིར་མིན། ཐ་ལི་པན་དུ་ཞུགས་དོན་ཡང་སྒོར་མོའི་ཕྱིར་མིན།
ཁྱོད་ཀྱིས་ང་ཅིའི་ཕྱིར་དེའི་ནང་དུ་ཞུགས་པ་ཨེ་ཤེས།”
འདུག
ངས་མཆུ་ཏོ་སྔ་མོ་ནས་སྲད་འདུག ལྡག་ཙམ་བྱ་བསམས་དུས་ལྕེ་ལྷེབ་ཀྱང་གྱོང་
“ཁྱོད་ཁ་སྐོམ་གྱིན་ཡོད་དམ།” གདོང་ཡོངས་ལ་ངན་འཛུམ་ཁྲེམ་མེར་འཁོར་ཏེ་ཨ་
སེབ་ཀྱིས་དེ་ལྟར་ཟེར།
“ མེད། ”
“ངས་བལྟས་ན་ཁྱོད་ཀྱི་ཁ་ཧ་ཅང་སྐོམ་གྱིན་འདུག”
“དེའི་ཚོད་མ་རེད།” ངས་ལན་བྱིན། དོན་དངོས་བཤད་ན། ཁང་པའི་ནང་གློ་བུར་
ཚ་བ་རྒྱས་བྱུང——རྔུལ་ཆུ་ནི་ངའི་སྤུ་ཁུང་རེ་རེ་ནས་བརྡོལ་ཡོང་སྟེ་ངའི་སྐྱི་པགས་
ཡོངས་སུ་བརླན་གཤེར་དུ་བཟོས་འདུག ཨ་ཁ། འདི་ནི་དོན་ངོ་མ་ཞིག་ཡིན་ནམ། ང་
དངོས་གནས་ཨ་སེབ་ཀྱི་སྔུན་ན་བསྡད་ཡོད་དམ།
“ཅི་དགའ་གྱིས། གང་ལྟར། ངས་བཤད་དེ་གང་ལ་ཐོན་ཐལ། འོ་རེད། ང་ཅིའི་ཕྱིར་
ཐ་ལི་པན་གྱི་ནང་དུ་ཞུགས་པ་རེད། ཨུམ། ཡང་ན་ཁྱོད་ཀྱིས་ད་རུང་བརྗེད་མེད་ཚོད། སྔོན་
ཆད་ང་ལ་དེ་འདྲའི་བརྟན་ཚུགས་ཅན་གྱི་དད་པ་མེད། འོན་ཀྱང་ཉིན་ཞིག མཆོག་བདག་
ཨན་ལཱས་ང་ལ་རྟགས་བསྟན་སོང་། བཙོན་ཁང་ནང་ནས། ཁྱོད་ཀྱིས་ཉན་འདོད་དམ།”
ངས་ལན་མ་བྱིན།
“ལན་མི་སྟེར་བ་ཁས་ལེན་རེད། ཡག་བྱུང་། ངས་ཁྱོད་ལ་བཤད་ཡོང་། ངས་བཙོན་
ཁང་ནང་ནས་དུས་ཡུན་ངེས་ཅན་ཞིག་བསྐྱལ་དགོས་བྱུང་ཡོད། པི་རེ་ཁ་ཆི་གྲོང་ཁུལ་ནས།
1980ཡི་ལོ་དེར། བྷ་ར་ཁ་རྨལ་གྱིས་སྲིད་དབང་བཟུང་སྟེ་ཅང་འགོར་མེད་པའི་མཚམས་
དེར། ང་ལ་འཇུ་བཟུང་ཐེབས། དགོང་མོ་དེར། དམག་མི་སྐོར་ཚན་ཞིག་ངེད་ཚང་ལ་བླུགས་
བྱུང་། མེ་མདའི་མཆུ་ཏོ་ཨ་ཕ་ངེད་གཉིས་ཀའི་བྲང་ཁར་བསྐོར་བསྡད་དེ། ངེད་གཉིས་ཁོ་
ཚོར་འགྲོགས་ཏེ་འགྲོ་དགོས་པའི་བཀའ་བབས། ཁྱི་སྐྱག་དེ་ཚོའི་རྒྱུ་མཚན་ཞིག་ཀྱང་མི་
འདྲེན། ངའི་ཨ་མའི་དོགས་འདྲི་ལའང་ཁ་ཡ་མ་བྱས། དོན་ལ་སྲིད་གཞུང་གསར་བ་དག་
ཕྱུག་པོ་ཚོར་སྡང་བའི་དོན་དེ་ནི་གསང་བ་ཞིག་ག་ལ་ཡིན། དེ་ནི་སུས་ཀྱང་རྟོགས་ཐུབ་པ་
ཞིག་རེད། དོན་ལ་ལྟས་ངན་དེ་ཚོའི་སྐྱེས་ཁུངས་ཐ་ཤལ་རང་ལས་ཅི་འདས། ཨུ་རུ་སུ་ལྟས་
ངན་ཚོས་ང་ཚོར་མ་བརྒྱབ་ཡར་སྔོན། ཁྱི་རྒན་དེ་ཚོར་ངའི་ལྷམ་མཐིལ་ལྡག་པའི་ཐོབ་ཐང་
ཡང་གང་ན་ཡོད། འོན་ཀྱང་ཉིན་དེར་ཁོ་ཚོས་ངའི་སྟེང་ལ་མེ་མདའི་མཆུ་ཏོ་བཙུགས་པ་
རེད། ང་ལ་བཀའ་བཙན་པོ་ཐོག་འདྲ་བ་ཕབ་པ་རེད། ཁོ་ཚོའི་དཔུང་པའི་སྒང་ལ་སྲིད་
གཞུང་གསར་བའི་དར་ཆའི་འདྲ་རིས་སྦྱར་འདུག ཁོ་ཚོས་ཁ་བདེ་མོ་ལས་གཏམ་བྲེ་མོ་ག་
རེ་ལབ་སོང་། སྒོར་མོ་ཅན་ཚང་མ་སྡུག་ཤི་རྒྱག་འོས་ཟེར། ཅི་འདྲའི་དགོད་བྲོ་བ་ལ། ཕར་
བལྟས་ན་ཉི་མ་དེ་ནས་བཟུང་ཁོ་ཚོར་གཞི་ནས་ཡར་ལངས་ཐོབ་སོང་བ་དང་འདྲ། ག་ས་
གང་དུ་གནས་ཚུལ་དེ་འདྲ་བྱུང་བ་རེད། ཕྱུག་པོ་ཚང་མའི་ཁྱིམ་གཞིས་འཕྲོག་ཅིང་བཟའ་
མི་ཡོད་ཚད་པོ་བཙོན་ལ་འཇུག་གིན། ཡིན་མདོག་མདོག་གིས་བློ་མཐུན་སྐད་པ་རྣམས་ལ་
མིག་དཔེ་གསར་སློང་བྱས་པ་ཡིན་རེད། ཧ་ཧ། ཅི་འདྲའི་དགོད་བྲོ་བ་ལ།"
“གནས་ལུགས་ཇི་ལྟར་བགྲང་རུང་། ང་ཚོ་མི་དྲུག་རེ་ཚན་སྐོར་རེར་བགོས་ཏེ།
འཁྱག་སྒམ་ཞིག་གི་ཆེ་ཆུང་ལས་མེད་པའི་བཙོན་ཁང་ནང་བརྫངས་སོང་། དགོང་མ་རེ་
རེར་དེ་འདྲའི་དམག་དཔོན་ཞིག་སླེབ་ཡོང་། ཁོ་ནི་ཧ་ཙ་ར་ཕྱེད་ཀ་དང་ཨུ་ཟ་བྷེ་ཁི་ཕྱེད་
ཀས་སྦགས་བཟོ་བྱས་པའི་རྒྱུད་བཙོག་ཅིག་རེད། ལུས་སྟེང་ལ་བོང་གསེབ་འདྲ་བའི་དྲི་
ངན་འཐུལ། ཁོས་བཙོན་མ་ཞིག་སྒོ་ཕྱིར་དྲུད་སོང་སྟེ། སྐྱུག་བྲོ་བའི་གདོང་པ་དེ་ནས་རྔུལ་
ནག་འཐིགས་ཡོང་བའི་བར། གང་འདོད་འདོད་དུ་གཅར་རྡུང་བྱེད། དེའི་འཕྲོར་ཐ་མག་
ཅིག་ལ་མེ་བགོད། རྐང་ལག་ལ་རྨྱང་ཤད་བྱེད། མཐར་ཡིད་ཚིམ་པའི་ངང་ཕྱིར་ལོག་འགྲོ།
འཇུ་བཟུང་བྱས་པའི་དགོང་མོ་དེར་ཁོས་མི་གཞན་ཞིག་གདམ་ག་བྱས་སོང་། དེའི་ཕྱིས་ཀྱི་
དགོང་མ་ཞིག་ལ་ཁོའི་བློར་ང་བབས་པ་རེད། ངོ་མ་སྡུག་པོར་ཡོད། དེ་དུས་མཁལ་རྡེའུའི་
ནད་བྱུང་སྟེ་ངས་ཉིན་གསུམ་རིང་ཁྲག་གི་གཅིན་པ་བཏང་བ་ཡིན། ཁྱོད་ལ་ནད་དེ་བྱུང་
མྱོང་མེད་ན། ཁྱོད་ཀྱིས་ང་ལ་ཡིད་ཆེས་གནོངས་དང་ཆོག དེ་ནི་ཁྱོད་ཀྱི་ཡིད་ལ་འཆར་
ཐུབ་ཚོད་ཀྱི་ན་ཟུག་ལས་ཆེས་བརྣག་ཏུ་མེད་པ་དེའི་རིགས་ཡིན། ངའི་ཨ་མར་ཡང་སྔོན་
ཆད་ནད་དེ་བྱུང་མྱོང་། དྲན་སོས་ཐུབ་པ་ནི་མོས་ཐེངས་ཤིག་ང་ལ། མཁལ་རྡེའུའི་ན་ཟུག་
དང་བསྡུར་ན། བྱིས་པ་བཙའ་རྒྱུ་ནི་ཆབ་གསང་ཙམ་གྱི་བཟོ་རེད་ཟེར།”
“འོན་ཀྱང་། ང་ལ་ཐབས་ཅི་ཡོད། ཁོ་ཚོས་ང་སྒོ་ཕྱིར་དྲུད་སོང་། ཁྱི་སྐྱག་དེས་ང་ལ་
རྡོག་ཐོས་གཞུ་མགོ་བརྩམས། ཁོའི་རྐང་ལ་ལྕགས་ཀྱི་སྣ་རྩེ་མཛུག་མཛུག་ཅན་གྱི་འཇུར་
རྟ་ཡུ་རིང་པུས་མོ་ནུབ་ཡོད་པ་ཞིག་གྱོན་འདུག་ལ། དགོང་མ་རེ་རེར་གནས་དེར་ཡོང་སྟེ་
མི་ལ་རྡོག་ཐོ་གཞུ་བའི་རྩེ་དགར་རོལ། ངས་ཀྱང་ལྷམ་སྣ་འབིག་དེའི་རྡོག་ཐོ་ལོངས་སུ་
སྤྱད་མྱོང་ཡོད་པ་ལྟ་ཅི་སྨོས། དགོང་མོ་དེར་ཁོས་མུ་མཐུད་དུ་གཅར་རྡུང་བྱས་ཤིང་ངས་མུ་
མཐུད་དུ་ཨག་རིང་བཏབ། མཚམས་ཤིག ཁོས་ངའི་མཁལ་མ་གཡོན་པའི་སྟེང་ལ་རྡོག་ཐོ་
གཅིག་བརྒྱབ། བློ་ཡིད་ལས་འགོངས་པ་ནི། དེས་ངའི་མཁལ་རྡེའུ་ཕྱིར་གཅིར་འཕུད་བྱས་
པ་རེད། ཏག་ཏག་དེ་ལྟར་རེད། ‘ཨེ་མ། བཅིངས་འགྲོལ།’ ” ཨ་སེབ་ཀྱིས་ཧབ་ཆ་རྒྱག་
གིན “ངས་སྐད་གསང་མཐོན་པོས། ‘མཆོག་བདག་ཨན་ལཱ་རླབས་ཆེའོ’ ཞེས་ཀི་བཏབ་
པ་ཡིན། ཁོའི་གདུག་རྩུབ་ཇེ་ཐུར་སོང་། ངས་ཧ་ཧ་ཞེས་གད་མོ་ཤུགས་ཆེར་བརྒྱབ། ཁོ་
ཁྲོས་ཏེ་སྨྱོ་ལ་ཁད་དུ་སོང་། ཤེད་ཤུགས་ཡོད་རྒུས་ང་ལ་རྡོག་ཐོ་གཞུ། ངས་མཚམས་འཇོག་
མེད་པར་ཧབ་ཆ་བརྒྱབ། ཁོ་ཚོས་ང་ཕྱིར་བཙོན་ཁང་དུ་གཡུགས་དུས་ངས་ད་རུང་དགོད་
མཚམས་བཞག་མེད། དེའི་རྒྱུ་མཚན་བཤད་ན། སྐད་ཅིག་མ་དེར་ངའི་མཆོག་བདག་ཨན་
ལཱས་རང་ལ་རྟགས་བསྟན་པ་མཐོང་བྱུང་བས་ཡིན། ཁོ་ངའི་ལུས་སྟེང་ན་གནས་ཤིང་། ཁོས་
ང་དམིགས་ཡུལ་ཞིག་གི་ཕྱིར་དུ་མུ་རུ་འཚོ་དགོས་པར་ལུང་བསྟན་གནང་བ་རེད།”
“ཁྱོད་ཀྱིས་ག་ལ་ཤེས། ལོ་འགའི་རྗེས། གཡུལ་ས་ཞིག་ནས་ང་དམག་དཔོན་དེ་དང་
བྱ་རྡོ་ལམ་འཕྲད་བྱུང་། མཆོག་བདག་ནི་པྲ་ཚག་ཅིག་ཀྱང་རེད། ལན་རེར་ཁོའི་ཐུགས་
བསྐྱེད་སྨོན་ལམ་ཡང་དེ་ལྟར་སྤྲོ་བག་གིས་ཁེངས་ཡོད། རྨེ་མན་ནའི"ཁད་ཉེ་སའི་འཛིང་
རགས་ནས་ངས་ཁོ་རྙེད་བྱུང་། སྙིང་ཁར་མདེལ་ཆག་ལྷེབ་མོ་ཞིག་ཟུག་སྟེ་ཁྲག་དམར་རྒྱུག་
ཆུ་ལྟར་བཞུར། ཁོས་སྔར་ལྟར་ལྕགས་ཀྱི་སྣ་རྩེ་ཅན་གྱི་འཇུར་རྟ་དེ་གྱོན་འདུག ང་ཡིད་ལ་
དྲན་ནམ་ཞེས་ངས་ཁོར་དྲིས། ཁོས་དྲན་མི་ཡོང་ཟེར། དེ་ནས་ངས་ད་སྔོན་ཁྱོད་ལ་ལབ་པ་
དེ་ཁོར་བཤད་པ་ཡིན། ངས་རང་གིས་སྔོན་ཆད་མཐོང་མྱོང་བའི་མིའི་གདོང་པ་གཏན་ནས་
མི་བརྗེད། དེའི་འཕྲོར་ངས་ཁོའི་རྐང་སྣམ་མར་ཕུད་ནས་རླིག་འབྲས་སྒང་ལ་ཚད་བསྡད་
དེ་མེ་མདའ་བསྟུད་མར་བསྟུད་ཐོག་གིས་བརྒྱབ་པ་ཡིན། སྐབས་དེ་ནས་བཟུང་། ང་ལ་གཞི་
ནས་ལས་ཀྱི་བསྐོས་ཐང་ཡོད་པར་གྱུར་སོང་།”
“ལས་ཀྱི་བསྐོས་ཐང་ག་རེ།” ངས་རང་གིས་སྐད་ཆ་ལབ་ཀྱིན་པ་ཐོས། “འགབ་
མཐུན་གྱི་ཕོ་མོ་རྡོ་གསོད་བྱེད་པ་དེར་ཟེར་རམ། བྱིས་པར་ལོག་གཡེམ་བྱེད་པ་དེར་ཟེར་
རམ། ལྷམ་ཞབས་རིང་གྱོན་མཁན་བུད་མེད་ལ་ལྕག་ཚན་གཞུ་བ་དེར་ཟེར་རམ། ཧ་ཙ་ར་
ཁ་བཏགས་པ་དེར་ཟེར་རམ། མ་ཟད། འདི་དག་ཡོད་ཚད་དབྱི་སི་ལན་གྱི་མིང་ཐོག་ནས་
ལག་ལེན་དུ་འདེབས་པ་དེར་ཟེར་རམ།” གློ་རྡེག་ཏུ། བསམ་དབང་གསོག་ལོང་སྤུ་ཙམ་
མེད་པར། མགྲིན་པའི་སྲབ་སྐྱོག་བསྒགས་ཁོམ་ཙམ་མ་བྱུང་བར། སྐད་ཆའི་རྟ་རྒོད་འདི་
དག་ཡོངས་སུ་ངའི་ངག་སྒོ་ནས་ཕྱི་ལོགས་སུ་ཞོགས་སོང་། ངས་དེ་དག་སླར་གཟུང་སྟེ་ཕྱིར་
ཁོག་པའི་ནང་གཞུག་རྒྱུ་བྱུང་ན་ཅི་མ་རུང་སྙམ། འོན་ཀྱང་དེ་དག་ཡོངས་སུ་ཕྱི་ལོགས་སུ་
ཞོགས་སོང་བ་རེད། སྐབས་དེར་ང་ཉེན་ཁའི་འོབས་སུ་མཆོང་ཚར། གསོན་བཞིན་ཁང་པ་
དེ་ལས་ཕྱིར་ཐོན་པའི་རེ་བའང་སྐད་ཆ་དེ་དག་དང་འགྲོགས་ནས་ཡལ་ཚར།
ཧ་ལས་སོང་བའི་རྣམ་འགྱུར་ཞིག་ཨ་སེབ་ཀྱི་གདོང་ནས་འཁྱུག་སྟེ་སོང་། “གང་
ལྟར་ཡང་། ངས་བལྟས་ན་འདི་དག་ལོངས་སྤྱོད་ཅིག་རེད།" ཁོས་ཁྲེལ་དགོད་ཅིག་བརྒྱབ་
སྟེ། “འོན་ཀྱང་། དོན་བྱ་ལ་ལ། ཁྱོད་ལྟ་བུའི་རྒྱལ་ཁབ་ལ་ངོ་ལོག་བྱེད་མཁན་ཞིག་གིས་
ཧ་གོ་མི་ཐུབ” ཟེར། “དཔེ་བཞག་ན།” ཨ་སེབ་ཀྱིས་སྨིན་མ་བསྡུས་ཏེ། “ཡུལ་འདིའི་
མི་དམངས་དང་། ཡུལ་འདིའི་གོམས་སྲོལ་དང་། ཡུལ་འདིའི་སྐད་དང་ཡི་གེ་སོགས་ཀྱིས་
ཡུལ་འདིར་དགའ་ཞེན་ཡོད་མཁན་རྣམས་ཀྱི་སེམས་ལ་གཟི་བརྗིད་སྐྱེ་རུ་འཇུག་པ་དེ་
ལྟ་བུ་རེད། མདོར་ན། ཨ་ཧྥུ་ཧན་ནི་ག་སར་གད་སྙིགས་སྟོར་ཡོད་པའི་གཞལ་ཡས་ཁང་
ཆེན་ཞིག་རེད། དེ་ལྟ་ན། ནམ་ཉི་མ་ཞིག་ལ། འགན་འཁྲི་ཅན་གྱི་ཕྱག་དར་པ་སུ་ཞིག་གིས་
གཞལ་ཡས་ཁང་ཆེན་དེའི་ནང་གི་གད་སྙིགས་དག་གཙང་འཕྱག་རྒྱག་དགོས་པ་རེད།”
“དེ་ལྟར་བཤད་ན། ཁྱོད་ཀྱིས་མཱ་ཙ་ནས་ཁྱིམ་ཚང་གཅིག་ཀྱང་མ་བསྐྱུར་བར་བསད་
བསད་ཁྲག་གི་འཁོར་ལོ་བསྐོར་བ་དེ། དོན་ལ་གད་སྙིགས་འཕྱག་ཚུལ་ཙམ་ཨེ་རེད།”
“ཨ་རིག་བཟང་གི་བུ། ནོར་མེད་འཕྱུགས་མེད་དེ་ག་རང་རེད།”
“ནུབ་ཕྱོགས་རྒྱལ་ཁམས་ནས་མི་རྣམས་ཀྱིས་དེ་ལ ‘རིགས་རྒྱུད་རྩད་རྫོགས’ ཞེས་
འབོད།” ངས་ལན་བརྒྱབ།
“ངོ་མ་ཟེར་རམ།” ཨ་སེབ་ལ་རྣམ་རིག་རྒྱས་བྱུང་། “ ‘རིགས་རྒྱུད་རྩད་རྫོགས།
ང་བརྡ་ཆད་འདི་ལ་ཞེ་དྲག་དགའ་པོ་འདུག དེའི་སྒྲ་འབྱིན་སྟངས་ཁོ་ནའང་ཅི་འདྲའི་
ཁྱད་དུ་མཚར་བ་ལ།”
“ང་ལ་ཏན་ཏན་བུ་འདི་དགོས།”
“རིགས་རྒྱུད་རྩད་རྫོགས།” ཨ་སེབ་ཀྱིས་ཆིག་ལབ་ལྟར་ཚིག་གྲུབ་དེར་མྱོང་རོལ་བྱེད།
“ང་ལ་བུ་འདི་དགོས།” ངས་ཡང་བསྐྱར་ཐེངས་གཅིག་ལབ། སའོ་ལ་བྷོའི་མིག་
གིས་ང་ལ་བལྟས་འདུག དེ་ནི་གསོད་ན་གཏུབས་ན་ཁྱོད་ཚོའི་ལག་ཡིན་ཟེར་བའི་དམུན་
པོ་ལུག་གི་མིག་མདངས་དེ་རེད། མིག་མཐར་བསྐུས་པའི་གནག་རིས་དེའང་ལུག་དེའི་
མིག་མཐའི་གནག་རིས་དང་ཅི་འདྲའི་མཚུངས་པ་ལ། ངས་དྲན་སོས་ཐུབ་པ་ནི། ཟོག་
བཤའ་དུས་ཆེན་གྱི་ཉིན་མོ་དེར།
ངེད་ཚང་གི་སྒོ་རའི་ནང་དུ་རྨོ་ལཱས་ལུག་དེའི་མགྲིན་
པ་མ་བཅད་སྔོན་ཙམ་དེར། དེའི་མིག་མཐར་ཀྲེ་ནག་བསྙུགས་ཤིང་ཁ་ནང་དུ་ཀ་ར་རྡོག་
གཅིག་བཞག་པ་མིན་ནམ། མཚམས་དེར་ངས་སའོ་ལ་བྷོ་ཡི་མིག་ནང་ནས་སྐུ་མཁྱེན་སྐུ་
མཁྱེན་ཞེས་ཞུ་བ་ཡང་ཡང་བྱེད་ཀྱིན་པའི་བྲོ་བ་ཚོར་བྱུང་།
“ང་ལ་ཤོད་དང་། ཅིའི་ཕྱིར།” ཨ་སེབ་ཀྱིས་སའོ་ལ་བྷོའི་རྣ་གཤོག་སྟེང་སོ་འཇམ་
པོར་འདེབས་ཀྱིན་མཆུ་འདབ་ཡས་མས་ལ་སྣུར། དཔྲལ་སྒང་ནས་རྔུལ་ཆུ་བརྡོལ།
“དེ་ནི་ངའི་དོན་བྱ་རེད། "
“ཁྱོད་ལ་ཁོ་མཁོ་དོན་ཅི་ཡིན། ཤོད་དང་།” དེའི་འཕྲོར་འདོད་ལོག་གི་གཡེམ་
འཛུམ་དང་བཅས་ཨ་ཟེབ་ཀྱིས “ཡང་ན་ཁྱོད་ཀྱིས་ཁོ་ལ་ག་རེ་བྱ་འདོད་ཡིན་ནམ” ཟེར།
“ཅི་འདྲའི་སྐྱུག་བྲོ་བ་ལ།”
“སྐྱག་བྲོ་ཡིན་མིན་ཁྱོད་ཀྱིས་ཇི་ལྟར་ཤེས། ཁྱོད་ཀྱིས་ཚོད་ལྟ་བྱས་སམ།”
“ངས་ཁོ་འདི་ལས་ཡག་པའི་ས་ཆ་ཞིག་ལ་འཁྲིད་བསམས།”
“ང་ལ་ཤོད་དང་། ཅིའི་ཕྱིར།”
“དེ་ནི་ངའི་དོན་བྱ་རེད།” ངས་དེ་ལྟར་བཤད། ངས་རང་ཉིད་འདི་འདྲའི་དཔའ་
སྙིང་ཅན་ཞིག་ཏུ་འགྱུར་དོན་མི་ཤེས། ཡང་ན་འཆི་ཁའི་ཕྱིར་རྒོལ་ཙམ་དུ་ཟད།
“ང་ལ་ངོ་མ་ཡ་མཚན་སྐྱེས་སོང་།” ཨ་སེབ་ཀྱིས་སྨྲ་དོན། “ངོ་མ་ཤིན་ཏུ་ཡ་མཚན་
སྐྱེས་སོང་། ཁྱོད་ཅིའི་ཕྱིར་དེ་འདྲའི་རྒྱང་རིང་ཞིག་ནས་གནས་འདིར་ཡོང་བ་ཡིན། ཨ་
མེར། ཁྱོད་ཅིའི་ཕྱིར་རྒྱང་རིང་དེ་འདྲ་ཞིག་ནས་གནས་འདིར་ཡོང་དོན། ཏན་ཏན་ཧ་ཙ་ར་
ཆུང་ཆུང་ཞིག་གི་ཆེད་ཡིན་པ་རེད། ཁྱོད་འདིར་ཡོང་དོན་ཅི་ཡིན། དོན་དམ་ཁྱོད་འདིར་
ཡོང་དོན་ཅི་ཞིག་ཡིན། ཤོད་དང་།་
“ང་ལ་ངའི་རྒྱུ་མཚན་ཡོད།”
“འོ་ན་ཡག་བྱུང་།” ཨ་སེབ་ཀྱིས་སྣ་དགོད་གཅིག་བརྒྱབ་ཅིང་། ལག་པ་སའོ་ལ་
བྷོའི་རྒྱབ་ལ་བཞག་བསྡད་དེ་ཅོག་སྒམ་གྱི་གཡས་ལོགས་སུ་འཕུད་རྡེག་གཅིག་བྱས།
སའོ་ལ་བྷོའི་འཕོངས་ཏོས་ཅོག་སྒམ་ལ་བརྡབས་ཏེ་ཅོག་སྒམ་སར་བསྒྱེལ། རྒུན་འབྲུམ་
དམར་ཐར་རེར་གཅལ་ལ་འཐོར། སའོ་ལ་བྷོ་རྡེག་འཆོས་སོང་སྟེ་རྒུན་འབྲུམ་སྟེང་དུ་
ཁ་བུབ་ཀྱིས་འདྲེད་བརྡབ་ཤོར། སྟོད་གོས་ཀྱི་ཁ་དོག་ཀྱང་ཁམ་ནག་ཏུ་བསྒྱུར། ཟངས་
མའི་ལྒང་ལི་ཕྲེང་བསྟར་གཅིག་བརྒྱུས་པའི་ཅོག་སྒམ་གྱི་སུག་པ་བཞི་པོ་གནམ་ལ་
བསྐོར་འདུག
ཨ་སེབ་ཀྱིས། “དེས་ན་ཁྱོད་ལ་བྱིན་པ་ཡིན། ཁྱེར་སོང” ཟེར། ངས་སའོ་ལ་བྷོ་ཡར་
བསྐྱོར། བཅིར་གླེབ་བྱས་པའི་རྒུན་འབྲུམ་དག་ཁོའི་རྐང་སྣམ་སྟེང་འབྱར་ཏེ། མགྲོན་བུ་
དག་མཚོ་མཐའི་བྱེ་ངོགས་སུ་འཐམ་བསྡད་ཡོད་པ་དང་འདྲ། ངས་ཁོའི་ལྭ་བའི་སྟེང་གི་
སྦགས་དྲེག་འབྱིད་པར་བྱས།
“སོང་དང་། ཁོ་ཁྲིད་ལ།” ཨ་སེབ་ཀྱིས་སྒོ་བསྟན་ཏེ་དེ་ལྟར་ཟེར།
ངས་སའོ་ལ་བྷོ་ལ་ལག་གདང་སྦྲེལ། ཁོའི་ལག་པ་ཧ་ཅང་ཆུང་། སྐྱི་པགས་རྩུབ་ཅིང་
ཧྲགས། སྟེང་དུ་ཀོ་ཤུ་ཆགས་རུབ། ཁོས་རང་གི་མཛུབ་མོ་ཆུང་ཆུང་དག་ག་ལེར་མྱུག་གིན་
ངའི་མཛུབ་མོ་དང་ཕན་ཚུན་སྣོལ་རྡེབ་བྱས། ངའི་ཡིད་ལ་ཡང་བསྐྱར་པའོ་ལི་ལེའི་འདྲ་
པར་སྒང་གི་སའོ་ལ་བྷོ་ཤར། ཁོས་ལག་པ་བསྐོར་ཏེ་ཧཱ་སན་གྱི་བརླ་ཐོག་ལ་འཇུས་ཏེ་ཡོད།
མགོ་བོ་ཨ་ཕའི་དཔྱི་སྨད་ལ་གླན་ཏེ་ཡོད། ཁོ་གཉིས་ཉི་འོད་ཁྲོད་ན་འཛུམ་སྟེ་ཡོད། སྒོ་ཁ་
གཟས་ཏེ་ངེད་གཉིས་མགྱོག་པོར་སོང་། དྲིལ་ཆུང་གི་སྐད་སྒྲ་སིལ་སིལ་གྲག
“ག་ལེ་གྱིས།” ཨ་སེབ་ཀྱི་སྐད་སྒྲ་རྒྱབ་ཕྱོགས་ནས་གྲག་ཡོང་། “ངས་འདི་ལ་རྔན་པ་
སྤྲད་མི་དགོས་ཞེས་ལབ་མེད།’་
ཁ་ཕྱིར་འཁོར་ཏེ་ངས། “ཁྱོད་ལ་ཅི་ཞིག་དགོས" ཞེས་དྲིས།
“ཁྱོད་ཀྱིས་ངེས་པར་རང་གི་ནུས་པ་ལ་བརྟེན་ཏེ་ཁོ་འཐོབ་པར་བརྩོན་དགོས།"
“ཁྱོད་ཀྱིས་ཅི་ཞིག་བྱ་འདོད།”
“འུ་གཉིས་ཀའི་བར་ན་ད་རུང་སྡོམ་བརྒྱབ་མེད་པའི་རྩིས་ཁྲ་རེ་ལུས་ཏེ་ཡོད། དེ་
ཁྱོད་ཀྱི་ཞེ་ན་ཡོད་ཤག་རེད། ཨེ་རེད།” ཨ་སེབ་ཀྱི་གདོང་པ་རིམ་བཞིན་གནག་སྟེ་སོང་།
དེ་ལ་ཁོས་སེམས་ཁྲལ་བྱ་དགོས་ལར་ནས་མ་རེད། ངས་ནམ་ཡང་ཏ་ཝོ་རྡི་ཁཱང་གིས་
གོང་མའི་སྲིད་དབང་འཕྲོག་པའི་ཉིན་མོ་དེ་བརྗེད་མི་སྲིད། ང་ནར་སོན་པའི་རྗེས། དུས་
ནམ་ཞིག་ལ་ཏ་ཝོ་རྡི་ཞེས་པའི་མིང་འདི་ཐོས་མ་ཐག ཧཱ་སན་གྱིས་ལྡེམ་གཞུ་རྩ་གཏུག་ཏུ་
བདུངས་ཏེ་ཨ་སེབ་ཀྱི་གདོང་ལ་ཡ་ཡོ་མེད་པར་ཚད་བསྡད་ཡོད་པ་དྲན་ཡོང་། དུས་དེར་
ཧཱ་སན་གྱིས་ཨ་སེབ་ལ་འདི་སྐད་སྨྲས་པ་རེད། ‘སླད་ཕྱིན་མི་རྣམས་ཀྱིས་ཁྱོད་ཀྱི་མིང་ལ་
ཨམ་ཅོག་འཆའ་བའི་ཨ་སེབ་མི་འབོད་པར་ཨ་སེབ་མིག་གཅིག་ཅེས་འབོད་ཡོང་།’ རང་
ཉིད་ཉིན་དེའི་ཧཱ་སན་གྱི་སྙིང་སྟོབས་ལ་ཡིད་སྨོན་གཏིང་ནས་ཤོར་ཡོད། ཉིན་དེར་ཨ་སེབ་
ཀྱི་གཉའ་བ་ཆག་སོང་། འོན་ཀྱང་ཁོས་ཧཱ་སན་ངེད་གཉིས་རང་དགར་མི་བསྐྱུར་ཞེས་ཚིག་
རྩ་མནའ་ཡིས་བསྒགས་མྱོང་། དེའི་རྗེས་ཁོས་ཧཱ་སན་གྱི་ལུས་སྟེང་ནས་རང་གི་དམ་བཅའ་
དེ་མངོན་འགྱུར་བྱས་ཟིན། ད་ནི་ངའི་རེས་ལ་བབས།
“དེ་བྱ།” ངས་སྐད་ཆ་གཞན་ཞིག་མ་དྲན། ངས་ཁོར་ཞུ་བ་བྱ་མི་འདོད། དེས་ནི་
ལྷག་པར་ཁོའི་ཞེ་སྡང་གི་དུག་སྦྲུལ་འཕག་ཏུ་འཇུག
ཨ་སེབ་ཀྱིས་སྲུང་དམག་གཉིས་ནང་དུ་བོས། “ཁྱོད་གཉིས་ཀས་ང་ལ་གསལ་བོར་
ཉོན། ཅུང་ཙམ་གྱི་རྗེས་ངས་སྒོ་གཏན་རྒྱུ་ཡིན། ཤག་པོ་འདི་དང་ངེད་གཉིས་ཀས་ནང་ནས་
ལོ་རྙིང་གི་རྩིས་ཧྲལ་འགར་ཐང་ཤ་གཅད་དགོས། ཁྱོད་གཉིས་ཀྱིས་ཕྱི་ལོགས་ནས་ཅི་ཞིག་
ཐོས་རུང་ནང་དུ་ཡོང་མི་ཆོག ཨེ་གོ་ཐལ།’
སྲུང་དམག་གིས་མགོ་བོ་ལྡེམ་གྱིན་ཨ་སེབ་ལ་ལྟ་ཙམ། ཡང་ང་ལ་ལྟ་ཙམ་བྱས་རྗེས།
“ལགས་སོ་སྐུ་ངོ” ཟེར།
“དེའི་འཕྲོར། ངེད་གཉིས་ལས་གཅིག་གསོན་པོར་སྒོར་འབུད་ཡོང་ངེས།” ཨ་སེབ་
ཀྱིས་ནན་ནན་ཁྲིག་ཁྲིག་བསྒོ་དོན། “གལ་སྲིད་ཁོ་ཡིན་ན། ཁོ་ལ་རང་དབང་ཐོབ་སོང་བ་
རེད། ཁྱོད་ཚོས་ཁོ་འགྲོ་རུ་ཆུགས། བཀག་མི་ཆོག ཧ་གོ་བྱུང་ངམ།”
ལོ་ན་ཅུང་རྒན་པའི་སྲུང་དམག་དེའི་བློ་མ་བདེ་ཚོད། “འོན་ཀྱང་སྐུ་ངོ…………
“འོན་ཀྱང་མ་ཟེར། གལ་སྲིད་ཁོ་སྒོར་བུད་བྱུང་ན། ཁྱོད་ཚོས་ཁོ་འགྲོ་རུ་ཆུགས།
བཀག་མི་ཆོག” ཨ་སེབ་ཀྱིས་ངར་སྐད་བརྒྱབ། སྲུང་དམག་གཉིས་སྐྲག་ཐག་ཆོད་དེ་
གཉའ་བ་སྒུར་ལྷེམ་ལྷེམ་བྱེད། ཁོ་གཉིས་ཁ་ཕྱིར་འཁོར་ཏེ་འགྲོ་ཆས་བྱེད་དུས་གཅིག་སོང་
ནས་སའོ་ལ་བྷོ་འཁྲིད་རྩིས་བྱས།
“ཁོ་འདིར་སྡོད་དུ་ཆུགས།” སྡུག་འཛུམ་ལང་གིན་ཨ་སེབ་ཀྱིས། “ཁོར་ལྟ་རུ་
ཆུགས། དམར་དཔེའི་ལམ་ནས་བསམ་ཤེས་སུ་བཅུག་ན་བྱིས་པར་ཕན་པ་ཆེ” ཟེར།
སྲུང་དམག་བུད་སོང་། ཨ་སེབ་ཀྱིས་ཕྲེང་བ་མར་བཞག ལག་པ་སྟོད་འགག་ནག་པོའི་
གློ་ཁུག་ནང་བསྲིངས། ཁོས་ཅ་ལག་དེ་ཕྱུང་ཡོང་སྲིད་པ་ངས་སྔ་མོ་ནས་ཤེས་ཡོད—
ལྕགས་ཀྱི་རྫོག་མགོ
སྐྱེས་པ་དེའི་སྐྲ་ལོའི་གསེབ་ཏུ་ཅི་ལི་སྤྱིན་ཆུ་བསྙུགས་འདུག ཡ་མཆུ་མཐུག་པོའི་
སྟེང་ཁི་ལ་ཁི•ཀེ་བྷོ་ལྟ་བུའི་ཁ་སྤུ་ཆུང་ཆུང་ཞིག་བཞག་འདུག ཅི་ལི་སྤྱིན་ཆུ་ཕྱིར་སིམ་ཡོང་སྟེ།
ཁོའི་མགོ་ཡི་གཤག་བཅོས་ཤོག་ཞྭའི་ངོས་སུ་ཨ་ཧྥེ་རི་ཁའི་ས་ཁྲ་ལྟ་བུའི་སྦགས་རིས་ཆགས་
འདུག ཁོའི་མགྲིན་པ་ནག་པོའི་སྟེང་གསེར་གྱི་ཨན་ལཱ་སྐེ་རྒྱན་ཞིག་གྱོན་ཡོད་པ་ངའི་ཡིད་ན་
ཡོད། ཁོས་ང་ལ་ཐུར་དུ་བལྟས་བསྡད་དེ་མཚམས་འཇོག་མེད་པར་གོ་རྒྱུ་མེད་པའི་སྐད་རིགས་
ཤིག་གིས་གང་མང་ཞིག་ལབ་སོང་། ཝུར་ཏོསྐད་རེད། ངས་དེ་ལྟར་བསམས། ངས་མིག་གིས་
ཁོའི་ཨོལ་མདུད་སྟེང་ཅེར་རེར་བལྟས་བསྡད། དེ་འབུ་རུ་རུ་ཡར་མར་ལ་འགུལ་བར་བལྟས་
བསྡད། ངས་ཁོ་ལོ་ག་ཙམ་ཡིན་ཞེས་འདྲི་འདོད་ཅིག་སྐྱེས། ཁོ་བལྟས་ཚོད་དུ་དེ་འདྲའི་ལོ་
གཞོན་རང་དུ་འདུག ཕྱི་གླིང་གི་མུ་འབྲེལ་བརྙན་འཕྲིན་ཟློས་གར་ནང་གི་འཁྲབ་སྟོན་པ་ཞིག་
དང་འདྲ། འོན་ཀྱང་ངའི་ངག་སྒོར་ཐོན་པ་ནི། ངས་ཁོར་སྙིང་ཚིམ་པ་ཞིག་བརྡུང་དགོས། ངས་
ཁོར་སྙིང་ཚིམ་པ་ཞིག་བརྡུང་དགོས་ཞེས་པའི་སྐད་ཆ་འདི་རེད།
རང་གིས་ཨ་སེབ་ལ་སྙིང་ཚིམ་པ་ཞིག་རྡུང་ཐུབ་ཡོད་མེད་མི་དྲན། ངས་བསམས་ན་
མེད་པ་འདྲ། དཔེ་སྲིད་དམ། དེ་ནི་ངས་གཞན་དང་རྡུང་རེས་རྒྱག་ཐེངས་དང་པོ་དེ་ཡིན།
ང་འདི་འདྲའི་ཆེན་པོ་ཆགས་པའི་བར། མི་ཞིག་ལ་ཁུ་ཚུར་ཐེངས་གཅིག་གཡུགས་མྱོང་
མེད། ངའི་དྲན་འཛིན་ཁྲོད། ཨ་སེབ་དང་རྡུང་རེས་བརྒྱབ་པའི་རྣམ་པ་གསོན་ཉམས་དོད་
པོར་ཡོད། དེ་ནི་ངོ་མ་འཇིགས་སྣང་ཡོང་བ་ཞིག་ཡིན། ཨ་སེབ་ཀྱིས་ལྕགས་ཀྱི་རྫོག་མགོ་མ་
གྱོན་སྔོན་ལ་རོལ་དབྱངས་གྲག་ཏུ་བཅུག་པ་ངའི་ཡིད་ན་ཡོད། བར་གླགས་ཤིག མཱི་ཀའི་ས་
བཀྲ་འཚེམ་དྲུབ་བྱས་ཡོད་པའི་ཕྱག་སྟན་གྲུ་བཞི་ནར་མོ་དེ་ལྡེབས་ནས་མར་ངའི་མགོར་
ལྷུང་སོང་། དེའི་སྟེང་གི་ས་རྡུལ་གྱིས་སྣ་བུག་གཙེས་པས་ངས་ཧབ་ཆི་འགའ་བརྒྱབ་པ་ཡིན།
ཨ་སེབ་ཀྱིས་རྒུན་འབྲུམ་བླངས་ཏེ་ངའི་ངོ་ལ་གཙུབ་ཕུར་བརྒྱབ་པ་ངས་དྲན་སོ་ཐུབ། ཁོས་
སོ་སྒྲ་སྐག་སྐག་འཆའ། ཁྲག་མདངས་མཆེད་པའི་མིག་གིས་དམར་ལྷོག་རྒྱག མཚམས་
ཤིག་ཨ་སེབ་ཀྱི་མགོ་དཀྲིས་མར་ལྷུང་སོང་། ཤུལ་ནས་ཕྲག་ཁིས་བར་རིང་དུ་སྐྱེས་པའི་སྐྲ་
སེར་འཛར་ལོ་མང་པོ་མར་ལུག་ཡོང་སྟེ་ངའི་གདོང་ཐད་དུ་གཡོབ་ཀྱིན་འདུག
ངོ་མ་ཡ་མཚན་ཡིན། དམར་རྡུང་དེར་མཐའ་འབྲས་མཚར་པོ་ཞིག་བྱུང་། མཐའ་
འབྲས་དེ་ངའི་སེམས་ན་གསལ་གསལ་ཐིང་ཐིང་ཡོད། ངས་བསམས་ན། དེ་ངས་ནམ་ཡང་
བརྗེད་ཐབས་མེད།
ངའི་ཡིད་ན་ཡོད་པ་དག་རགས་རིམ་ཞིག་བཤད་ན་འདི་འདྲ་ཞིག་རེད། རྫོག་མགོ་དེ་
ཉིན་གུང་ཕྱི་ཡོལ་གྱི་ཉི་ཟེར་ཁྲོད་འོད་འཚེར་འཚེར་བྱེད། དེས་ཐེངས་དང་པོར་ང་ལ་ཕོག་
སོང་། ངའི་ལུས་ཡོངས་འཁྱག་སིབ་བེར་བཟོས། འོན་ཀྱང་ཅུང་ཙམ་ནས། ངའི་ཁྲག་དམར་
གྱིས་ལྕགས་ཆས་དེ་ལའང་དྲོད་ཁོལ་བགོས། བར་ཞིག་གང་ང་གྱང་རྩར་གཡུགས་སོང་། ཧ་
ལམ་སྔོན་ཆད་རི་མོ་འགེལ་ས་ཡིན་པའི་ལྡེབས་ཀྱི་གཟེར་མ་ཞིག “སག” ཅེས་ངའི་རྒྱབ་
ལ་ཟུག་སོང་། སའོ་ལ་བྷོའི་ཨག་རིང་དང་། ད་དུང་ལག་རྔ། ལག་སྦྲེང་། པི་ཝང་ལི་པུ་བྷ་
བཅས་ཀྱིས་དཀྲོལ་བའི་རོལ་དབྱངས་ལྷན་དུ་འདྲེས་ཏེ་རྣ་བར་མཆེད་ཡོང་། ངའི་ལུས་པོ་
གྱང་ལྡེབས་སུ་བརྡབས། རྫོག་མགོས་ངའི་མ་ནེའི་སྒང་ལ་གཞུས་བྱུང་། སོ་རྐང་འགའ་ལྷུང་
སྟེ་མིད་སྦུབས་སུ་ཁེགས། ཤུགས་ཀྱིས་མར་མིད། སྔོན་ཆད་ལན་གྲངས་རྫོགས་སུ་མེད་པར་
ངས་དེ་དག་འཁྲུད་ཅིང་སྲུབས་ཀ་གཙང་བསལ་བྱས་པ་དྲན། ཡང་གཡུགས་སྐོར་གཅིག་
གིས་ང་རྩིག་ངོས་སུ་བརྒྱབ། དེར་མཐུད་ཕྲག་ཁིས་སུ་བླངས་ཏེ་གཅལ་དུ་བརྡབས། ཡ་མཆུ་
གཤགས་ཏེ་ཁྲག་དམར་ཤམ་ཤམ་བབས། ས་གདན་ཁམ་སྐྱ་དེ་དམར་རྫབ་རྫོབ་ཏུ་བཟོས།
གསུས་པར་ཟུག་གཟེར་རེས་འཕྱོ་རེས་འཇགས་བྱེད། ཡིད་ལ་དྲན་ཐུབ་པ་ནི། ནམ་ཞིག་
ལ་དཀའ་ཁག་མེད་པར་དབུགས་འབྱིན་རྔུབ་བྱེད་ཐུབ་བམ་སྙམ་པ་དེ་རེད། མཚམས་ཤིག་
ངས་རང་གི་རྩིབ་གུ་དོལ་གྱིས་ཆད་སོང་བ་ཚོར། སྒྲ་དེ་ནི་སྡོང་བོའི་ཡལ་ག་སྐམ་པོ་ཆག་
པ་དང་འདྲ་ཙམ་རེད། སྔོན་ཆད་ཧཱ་སན་ངེད་གཉིས་ཀྱིས་སྡོང་བོའི་ཡལ་ག་སྐམ་པོ་བཅག་
སྟེ་རལ་གྲི་ཡིན་ཁུལ་གྱིས་གློག་བརྙན་ནང་གི་ཞིན་པཱ་ཏེ་ཇི་བཞིན་དཔའ་འཛིང་བྱས་མྱོང་།
སའོ་ལ་བྷོས་མུ་མཐུད་དུ་ཨག་རིང་འདེབས། ངའི་འགྲམ་པ་བརྙན་འཕྲིན་འཕྲུལ་ཆས་ཀྱི་
ཟུར་ཞིག་ལ་ཁེལ་སོང་། ཡང་བསྐྱར་དུམ་ཆག་ཏུ་སོང་བའི་སྐད་སྒྲ་ཞིག་གྲག་ཡོང་། ཐེངས་
དེར་ངའི་མིག་ཕྲུམ་གྱི་མར་མཐའ་རེད། ངས་རོལ་དབྱངས་ཀྱི་སྒྲ་ཐོས་ཡོང་། སའོ་ལ་བྷོའི་
ཨག་སྐད་ཐོས་ཡོང་། ཁོས་ངའི་སྐྲ་གསེབ་ནས་སྦར་འཛིན་བྱས་ཏེ་མགོ་བོ་ཕར་གསིག་
ཚུར་འཐེན་བྱེད། ལྕགས་ཀྱི་ལག་ཆ་དེ་འོད་འཚེར་འཚེར་ཚུར་ངའི་གདོང་ལ་འཁྱུག་གིན་
ཡོང་། གས་ཆག་ཏུ་སོང་བའི་སྒྲ་ཡང་བསྐྱར་གྲག་ཡོང་། ད་ཐེངས་ངའི་གདོང་ཕྲུམ་རེད།
ངས་འགྲམ་སོ་ཡས་མས་སུ་དམ་དུ་སྦྱར་ཏེ་བཟོད་བསྲན་བྱས། རང་གི་སོ་ཕྲེང་སྔར་ལྟར་
སྙོམ་འགྲིག་ཏུ་མེད་པ་ཚོར། ཡང་རྡོག་ཐོ་ཁེལ་ཡོང་། སའོ་ལ་བྷོས་མཚམས་འཇོག་མེད་
པར་ཨག་རིང་འདེབས།
ངས་རང་ཉིད་དུས་ནམ་ཞིག་ནས་བཟུང་བགད་པ་མི་དྲན། འོན་ཀྱང་དགོན་ཀྱིན་
འདུག དགོད་དུས་ཤིན་ཏུ་ན། མ་ནེ། རྩིབ་གུ། མགྲིན་པ་བཅས་ལ་ཟུག་གཟེར་དྲག་པོ་
འཁོར་ཡོང་། འོན་ཀྱང་ང་མུ་མཐུད་བགད། ང་བགད་པ་ཅི་འདྲའི་སྤྲོ་བག་དང་ལྡན་ཚེ།
ཁོས་དེ་ལྟར་ཤུགས་ཅི་ཡོད་སྒོས་རྡོག་ཐོ་གཞུ། ཁུ་ཚུར་འཕེན། སྦར་འདྲད་རྒྱག
“དོན་ཅི་ཞིག་ལ་དེ་འདྲ་བགད་རྒྱུ་ཡོད།” ཨ་སེབ་ཀྱིས་མུ་མཐུད་དུ་འོ་དོད་རྒྱག་
ཅིང་ཁུ་ཚུར་བསྟུད་མར་གཡུགས། ཁོའི་ཁ་ཆུ་ངའི་མིག་ནང་དུ་འཛར། སའོ་ལ་བྷོས་ཨག་
རིང་འདེབས།
“དོན་ཅི་ཞིག་ལ་དེ་འདྲ་བགད་རྒྱུ་ཡོད།” ཨ་སེབ་ལ་ཁོང་ཁྲོ་བཟོད་མེད་ལངས།
ཡང་ངའི་རྩིབ་གུ་ཞིག་ཆག་སོང་། ད་ཐེངས་གཡོན་ངོས་བྲང་ཞབས་རེད། དགོད་བྲོ་བ་ནི།
1975ལོའི་དགུན་ཁ་དེ་ནས་བཟུང་། ང་ལ་ཐེངས་དང་པོར་བློ་བདེ་བག་ཕེབས་བྱུང་། ངས་
ཧབ་ཆ་ཤུགས་ཆེར་བརྒྱབ། དེའི་རྒྱུ་མཚན་བཤད་ན། ངའི་ཀླད་པའི་ནང་རོལ་གྱི་གསང་
བའི་གུག་སྐྱོག་ཅིག་ན། ཐ་ན་འདི་འདྲའི་དོན་བྱ་ཞིག་འབྱུར་བར་ངང་སྒུག་བྱས་ཡོད་པ་
ངས་ཤེས་ཡོད། ཉིན་དེར་རི་རྩེ་ནས། ངས་སེ་འབྲུས་ཧཱ་སན་ལ་རྡེག་དུས་ཀྱང་ཁོར་ཁོང་ཁྲོ་
བསླང་བསམས་པ་ཡིན། འོན་ཀྱང་ཁོ་དེ་གར་འགྲེང་བསྡད་དེ་འགུལ་ཙམ་ཡང་མ་བྱས།
དམར་མདོག་གི་སིལ་ཁུས་ཁོའི་ལྭ་བའི་ཁ་དོག་བསྒྱུར་སོང་། དེ་ནི་ཤམ་ཤམ་འབབ་པའི་
ཁྲག་དྲོན་དང་མཚུངས། དེའི་འཕྲོར་ཁོའི་ངའི་ལག་ནས་སེ་འབྲུ་ཞིག་བླངས་སོང་སྟེ་རང་
གི་དཔྲལ་སྒང་དུ་བརྡབས་སོང་ལ། ཁུ་བ་དམར་ནག་གདོང་དུ་བཞུར་བའི་ཁྲོད་ཁོས་ཡིད་
མུག་པའི་ངང་ལ་འདི་ལྟར་ལབ་པ་རེད། ད་ལྟ་ཁྱོད་ཀྱི་ཡིད་ཚིམ་སོང་ངམ། ཁྱོད་ཀྱི་བློ་ཁ་
བདེ་སོང་ངམ། དོན་ལ་ངའི་ཡིད་ཚིམ་སྤྱད་ནི་དེ་ག་ལ་ཡིན། ངའི་བློ་ཁ་བདེ་ཐབས་ཀྱང་
དེ་ག་ལ་ཡིན། འོན་ཀྱང་ཨ་ཟེབ་ཀྱི་དམར་རྡུང་དེ་དང་བསྟུན་ནས་ངའི་ཡིད་ཇེ་ཚིམ་རེད།
ངའི་བློ་ཁ་ཇེ་བདེ་རེད། ངའི་ལུས་སྟེང་ན་གསོན་ཐིག་ཅིག་ལྷག་མི་འདུག
དེར་ངས་དེ་འདྲའི་ཚབས་ཆེན་ཡིན་པ་མ་ཤེས། འོན་ཀྱང་ངའི་སེམས་ནད་དྲག་སོང་།
གཞི་ནས་དྲག་སོང་། ངས་ཧབ་ཆ་བརྒྱབ།
དེར་མཐུད་མཐའ་འབྲས་མཚར་པོ་དེ་བྱུང་། ལར་ང་ས་འོག་གཏིང་རིམ་དུ་དུར་སྦས་
བྱས་རུང་། དེ་དོན་ངའི་ཡིད་ནས་གཏན་དུ་འབོར་ཐབས་མེད།
ཐང་དུ་བསྣར་ཏེ་ངས་ཧབ་ཆ་ཐག་ཐག་བརྒྱབ། ཨ་སེབ་ངའི་བྲང་ཁར་བཞོན་བསྡད་
དེ་ཁུ་ཚུར་བར་མེད་གཡུག སྨྱོན་པ་ལྟ་བུའི་ངོ་ན་སྐྲ་ལོའི་འཛར་ལོ་རིང་པོ་ཤུགས་ཀྱིས་
གཡོབ། ཁོས་ལག་པ་གཅིག་གིས་ངའི་མགྲིན་པ་ན་བསྒགས་ཡོད། ལྕགས་ཀྱི་རྫོག་མགོ་སྤྲད་
པའི་ལག་པ་ཡ་གཅིག་དེ་རྣ་ལྟག་ཏུ་བསྐུམས་ཏེ་ཡང་བསྐྱར་ཁུ་ཚུར་རྡེག་པར་རྩོམ་སྐབས་
སྐད་སྒྲ་གཉོམ་པོ་ཞིག་གྲག་ཡོང་་
“ད་མ་རྡེག”
ངེད་གཉིས་ཀས་ཕར་བལྟས།
“ཁྱོད་ལ་ཞུ་བ་བྱེད། ད་མ་རྡེག་རོགས།”
དྭ་ཕྲུག་སྙོར་ཁང་དུ་འགྲོ་དུས། འགན་འཁུར་པ་དེས་ཧྥ་ལི་ཏེ་ངེད་གཉིས་ལ་སྒོ་འབྱེད་
ཞོར་སྐད་ཆ་ཞིག་བཤད་པ་ངའི་ཡིད་ལ་དྲན།
འགན་འཁུར་པ་དེའི་མིང་ལ་ག་རེ་ཟེར་ན། འོ་རེད། ཚཱ་རྨན། ཅ་ལག་དེ་ལུས་དང་
གྲིབ་མ་བཞིན་ཁོ་དང་ཁ་མི་འབྲལ། ཁོ་ས་གང་དུ་སོང་ཡང་རྐང་སྣམ་ཁ་འདིག་བར་དུ་
གསེབ་སྟེ་ཡོད།
“ད་མ་རྡེག་རོགས།”
མིག་རྩི་མཆི་མར་འདྲེས་ཏེ་ཁོའི་མཁུར་མགོ་ནས་ཐུར་ལ་ནག་ཤུར་རིང་པོ་གཉིས་
གཏོད་འདུག འགྲམ་པའི་སྒང་གི་ཚོས་དམར་ཡང་བསྣོགས་འདུག མས་མཆུ་ལྷབ་ལྷབ་
སྣབས་ཆུ་འཛར་འཛར་མགྲིན་པ་རྣོང་གིན་ཁོས། “མ་རྡེག་རོགས” ཟེར།
ལྡེམ་གཞུ་ཁ་འགེངས་པའི་བར་བདུངས་འདུག ལག་པ་ཆུང་ཆུང་དེ་ཡར་བཏེགས་
ནས་ཕྲག་པའི་གོང་ལ་བུད་འདུག འཐེན་འགྱིག་གི་གཤམ་སྣེའི་འུར་མཐིལ་མཛུབ་བར་དུ་
དམ་པོར་བཅིངས་འདུག འུར་མཐིལ་སྟེང་ག་རེ་སྤྲད་འདུག་གམ། སེར་པོ་ཞིག་རེད། འོད་
འཚེར་འཚེར་བྱེད། ངས་མིག་བརྡབས་ཏེ་མིག་སྐྱིབས་སྒང་ལ་འཛར་ཡོང་བའི་ཁྲག་ཐིགས་
འདྲིལ་དུ་བཅུག དེ་ནི་ཟངས་མའི་ལྒང་ལི་ཞིག་རེད། འོ། ཅོག་སྒམ་དེའི་ཞབས་རྟེན་སུག་
པའི་སྣོལ་མཚམས་དེ་ལས་བླངས་པ་རེད། དེ་ལྟར། སའོ་ལ་བྷོས་ལྡེམ་གཞུ་ཡ་ཡོ་མེད་པར་
ཨ་སེབ་ཀྱི་ངོ་ལ་རྩལ་གྱིས་ཚད་འདུག
“ད་མ་རྡེག་རོགས། སྐུ་ངོ་།” ཁོའི་མགྲིན་པ་ནས་འགག་སྐད་ཙེར་ཙེར་འཁོར་ཡོང་།
“ད་ཁོ་ལ་གནོད་འཚེ་མ་སྐྱེལ་རོགས།”
ཨ་སེབ་ཀྱི་མཆུ་ཏོ་སྨྲ་བ་མེད་པར་ཡོ་ཞིང་འཆུས་སོང་། ཅི་ཞིག་བཤད་འདོད་རུང་
ཡང་ཐེ་ཚོམ་བཟུང་། མཐར་ཁོས། “ཁྱོད་ཀྱིས་རང་གིས་ག་རེ་བྱེད་ཀྱིན་པ་ཤེས་སམ” ཟེར།
“སྐུ་མཁྱེན། ངས་ཁྱོད་ལ་ཞུ་བ་བྱེད། ད་མཚམས་འཇོག་རོགས།” སའོ་ལ་བྷོས་དེ་
ལྟར་ཟེར་ཞིང་། མཆི་མའི་ཕྲེང་རྡོག་ལྗང་མདོག་གི་མིག་ཟུང་ལས་ཐ་ར་ར་འདྲིལ། མིག་རྩི་
ནག་པོ་དང་ལྷན་དུ་ཐ་ར་ར་འདྲིལ།
“དེ་མར་ལ་ཞོག ཧ་ཙ་ར” ཞེས་རླུང་ཆེན་པོ་ལང་གིན་ཨ་ཟེབ་ཀྱིས། “དེ་མར་ཞོག་
ཅིག ཁར་མི་ཉན་ན་ངས་ཁྱོད་ལ་ཉེས་ཆད་གཅད་ངེས། ཁྱོད་ལ་གཅད་སྲིད་པའི་ཉེས་ཆད་
དེ་དང་བསྡུར་ན། ངས་ད་སྔོན་མི་འདི་ལ་བརྡུངས་པ་ནི། ཏག་ཏག་ལག་འཇམ་པོའི་ངང་
ཁོའི་ཨམ་ཅོག་ནས་གཅུས་ཙམ་བྱས་པ་དང་འདྲ། ཨེ་གོ་ཐལ” ཟེར།
སའོ་ལ་བྷོའི་མིག་ཆུ་ནི་ཕྲེང་ཐག་ཆད་པ་ལྟར་བཞུར། ཁོས་མགོ་བོ་འཕྲེད་དུ་གཡུག
“སྐུ་མཁྱེན། ངས་ཁྱོད་ལ་ཞུ་བ་བྱེད། སྐུ་ངོ་། ད་མཚམས་འཇོག་རོགས།”
“དེ་མར་ལ་ཞོག”
“ཁོར་གནོད་འཚེ་མ་སྐྱེལ་རོགས།”
“དེ་མར་ལ་ཞོག”
“ཁྱོད་ལ་ཞུ་བ་བྱེད།”
“དེ་མར་ཞོག་ཅིག
“ད་མ་རྡེག་རོགས།"
“དེ་མར་ཞོག་ཅིག” ཨ་སེབ་ཀྱིས་ངའི་མགྲིན་པ་གློད་དེ་སའོ་ལ་བྷོའི་སྟེང་རྦད་ཀྱིས་
མཆོང་སོང་།
སའོ་ལ་བྷོས་མཛུབ་བར་དུ་བསྡམས་ཡོད་པའི་འུར་མཐུད་གློད་སོང་། ལྡེམ་གཞུ་ལས་
སིར་སྒྲ་ཞིག་འཁོར་བྱུང་། དེའི་འཕྲོར་ཨ་སེབ་ཀྱིས་སྐད་ངན་ཙེར་ཙེར་བརྒྱབ། ལག་པས་
སྔོན་ཏག་ཏག་ལ་ད་དུང་བདེ་མོར་ཡོད་པའི་མིག་གཡོན་པ་དེ་བསྐྱོར། ཁྲག་དམར་མཛུབ་
བར་ནས་ལྷོག་ལྷོག་ལུད། ཁྲག ད་དུང་གཞན་པ་ཉག་ཉོག་མི་ཉུང་བ་ཞིག་ཅི་ལི་སྤྱིན་ཆུ་
ལྟར་ཟགས། རྒྱལ་མོའི་གཤེར་དཀར། དེའི་མིང་ངས་གསལ་བོར་དྲན་ཐུབ། ངས་ག་ཤེད་
ཅིག་ནས་བཀླགས་མྱོང་། རྒྱལ་མོའི་གཤེར་དཀར།
ཨ་སེབ་ཀྱིས་སྡུག་སྐད་ཙ་ར་ན་ར་འདོན་གྱིན་ཐང་ནས་འགྲེ་ལྡོག་བར་མེད་བརྒྱབ།
ལག་པ་གཉིས་ཀས་ད་རུང་ཁྲག་དམར་ཆོབ་ཆོབ་རྡོལ་གྱིན་པའི་མིག་འབྲས་བསྐྱོར་ཏེ་འདུག
སའོ་ལ་བྷོ་བརྒྱུགས་ཡོང་སྟེ། “འགྲོ། འུ་གཉིས་འགྲོ” ཞེས་ངའི་ལག་པ་ནས་འཐེན་
ཏེ་ང་ཡར་ལང་དུ་བཅུག དམར་རྡུང་བྱས་པའི་ངའི་ལུས་པོའི་ཤ་རུས་ཀྱི་སོར་གང་རེའི་
མཚམས་ནས་མི་བཟོད་པའི་གཟེར་འགྱུ་ཀར་ཀར་ཡོང་། ཨ་སེབ་ཀྱིས་ངེད་གཉིས་ཀྱི་རྒྱབ་
ཕྱོགས་ན་ཨག་སྐད་བར་མེད་རྒྱག་གིན་འདུག
“མར་སོང་། མར་ཞིག་ལ་སོང་།”
ཁྱར་ཁྱོར་ངང་ངས་སྒོ་མོར་འཕུད་རྡེག་བརྒྱབ་སྟེ་ཕྱེ། སྲུང་དམག་གིས་ང་མཐོང་མ་
ཐག་མིག་ཕོར་གོག་འདྲ་ཞིག་བགྲད། ངས་རང་གི་བཟོ་ལྟ་ག་འདྲ་ཞིག་ཡིན་ནམ་སྙམ།
དབུགས་ཀྱི་འབྱིན་རྔུབ་རེ་རེས་ཟུག་རྔུ་དག་ནར་མར་འདྲུད་ཡོང་། སྲུང་དམག་གཅིག་
གིས་ཕུ་ཧྲི་ཐོ་སྐད་ཀྱིས་ཅི་ཞིག་ལབ་སྟེ་ངེད་གཉིས་ཀྱི་འཁྲིས་ནས་ནང་ལ་བརྒྱུགས་སོང་།
ཁང་པའི་ནང་ནས “མར་སོང་། མར་ཞིག་ལ་སོང” ཟེར་བའི་ངར་སྐད་མཆེད་ཡོང་།
“རེམ་པོར་འགྲོ།” སའོ་ལ་བྷོས་ངའི་ལག་མགོ་ནས་བཟུང་སྟེ། “འགྲོ། འུ་གཉིས་
རེམ་པོར་འགྲོ” ཟེར།
ངས་སའོ་ལ་བྷོའི་ལག་པ་ཆུང་ཆུང་སྤར་ནང་དུ་བཅིངས་ཏེ་འདར་མ་འདུར་གྱིས་
དཀྱིལ་ཚོམས་ལས་ཕྱིར་ཐོན། མཐའ་མཇུག་ཕྱི་མིག་ཅིག་ལྟ་དུས། སྲུང་དམག་ཚོས་ཨ་སེབ་
ཀྱི་མཐའ་རུབ་སྟེ་འཚུབ་ལོང་ངང་ཁོའི་གདོང་པར་ཅི་ཞིག་ལས་ཀྱིན་འདུག ངས་གློ་བུར་
རྟོགས་བྱུང་། ཟངས་མའི་ལྒང་ལི་དེ་བཀད་ཟིན་པའི་མིག་འབྲས་ཀྱི་ཤུལ་ཁུང་དུ་འཛུལ་
བསྡད་ཡོད་པ་རེད།
ངའི་ཚོར་སྣང་ཞིག་ལ་གནམ་ས་གཉིས་ཀ་འཁོར་གྱིན་འདུག སའོ་ལ་བྷོ་ལ་ཁེན་ཏེ་
ངེད་གཉིས་སྐས་ཐོག་ནས་མར་བབས། གཅན་གཟན་ཞིག་རྨས་པ་ལྟར། ཨ་སེབ་ཀྱིས་ཉིས་
ཐོག་ནས་འོ་དོད་བར་མེད་རྒྱག་ཐོས་ཐུབ། ངེད་གཉིས་གཞི་ནས་ཕྱི་ལོགས་སུ་བསླེབས། ཉི
འོད་ཀྱི་ཁྲོད་དུ་འདུར། ངས་ལག་པ་སའོ་ལ་བྷོའི་ཕྲག་སྟེང་དུ་ལྗིད་ཀྱིས་བཀལ་ཏེ་མདུན་དུ་
བསྐྱོད། དེའི་འཕྲོར་ངས་ཧྥ་ལི་ཏེ་ཚུར་ངེད་གཉིས་ཀྱི་ཕྱོགས་སུ་བརྒྱུགས་ཡོང་བ་མཐོང་།
“མཆོག་བདག་ཨན་ལཱའི་མཚན་ནས་གསོལ་བ་འདེབས། མཆོག་བདག་ཨན་ལཱས་
མཚན་ནས་གསོལ་བ་འདེབས།” ཧྥ་ལི་ཏེས་དེ་ལྟར་ཟློ་བཞིན་ངའི་གདོང་ལ་མིག་ཟུང་
བགྲད་དེ་རེ་ཞིག་ལུས། ཡང་གློ་བུར་དྲན་པས་ཟིན་ཏེ་ངའི་ལག་པ་ཟུང་རང་གི་རྒྱབ་ཏུ་
བཀལ་ཏེ་འགྱོག་ཐེངས་གཅིག་གིས་ང་ཕྲག་ཁར་གཟར་ནས་རླངས་འཁོར་གྱི་ཕྱོགས་སུ་
འདུར་མ་རྒྱུག་གིས་སོང་། ངས་ཨག་རིང་ཞིག་བཏབ་ན་འདོད། ངས་སྔུན་དུ་རྒྱུག་པའི་ཧྥ་
ལི་ཏེའི་ལྷམ་ཀྲད་དེ་གཉིས་ཀས་ཅབ་ཅབ་ཅབ་ཁོའི་མཐུག་ཅིང་ནག་པོའི་ཕྱི་རྟིང་གི་ངོས་
སུ་རྡེབ་ཀྱིན་པ་མཐོང་། ངས་དབུགས་འབྱིན་རྔུབ་བྱེད་མི་ཐུབ། ངས “སྐམ་སའི་སྐོར་
གཡེང་གྲུ་བོའི” གནམ་གཅལ་མཐོང་། ང་འདུག་སྟེགས་རྒྱབ་མའི་སྟེང་བཞག་བྱུང་། ངས་
ལྟེབ་གཉེར་ཆགས་པའི་འབོལ་གྲུམ་སེར་པོ་དེ་མཐོང་། ངས་རླངས་འཁོར་གྱི་སྒོ་ཕྱེ་བའི་སྒྲ་
ཐོས། ངས་རླངས་འཁོར་གྱི་འགྲམ་བསྐོར་ཏེ་རྒྱུག་གིན་པའི་རྡོག་སྒྲ་འཚུབ་པོ་ཞིག་ཐོས། ཧྥ་
ལི་ཏེ་དང་སའོ་ལ་བྷོ་གཉིས་ཀྱིས་ལབ་གླེང་ཁ་ཤས་བྱས་སོང་། རླངས་འཁོར་གྱི་སྒོ་ཤུགས་
ཀྱིས་བརྒྱབ་སོང་། རླངས་འཁོར་གྱི་གློག་འཕྲུལ་ལྡིར་ལྡིར་ངང་འབར་བྱུང་། རླངས་འཁོར་
གྱིས་སྔུན་ལ་གསིག་འཐེན་བརྒྱབ་སོང་། མཚམས་ཤིག ངས་རང་གི་དཔྲལ་བའི་སྒང་ན་
ལག་པ་ཆུང་ཆུང་ཞིག་ཡོད་པ་ཚོར། ཀི་འབོད་སོགས་སྲང་ལམ་གྱི་སྒྲ་འགའ་རེ་རྣ་བར་
འཁོར་ཡོང་། སྒེའུ་ཁུང་ཕྱི་རོལ་གྱི་སྡོང་བོའི་གཟུགས་རིས་རབ་རིབ་དག་རྒྱབ་ཕྱོགས་སུ་
རྒྱུག སའོ་ལ་བྷོ་ངུ་བཞིན་འདུག ཧྥ་ལི་ཏེས་ཚིག་རྐང་གཅིག་ཁོ་ན་ཟློ། “ཨན་ལཱའི་མཚན་
ནས་གསོལ་བ་འདེབས། ཨན་ལཱའི་མཚན་ནས་གསོལ་བ་འདེབས།”
ཧ་ལམ་མཚམས་དེར་ང་གཞི་ནས་བརྒྱལ་སོང་འདུག

ལེའུ་ཉེར་གསུམ་པ།

བན་བུན་ཐམ་ཐོམ་ངང་ངས་ངོ་གདོང་འགའ་ཞིག་མཐོང་། དེ་གར་རུབ་སྟེ་འདུག
ཅུང་ཙམ་ནས་ཡང་ཡལ་འགྲོ། མར་བསྒུར་ཏེ་ཁོ་ཚོས་ང་ལ་དྲི་བ་འདོན། ཁོ་ཚོ་ཚང་མས་
ང་ལ་དྲི་བ་འདོན། ངས་རང་ཉིད་སུ་ཞིག་ཡིན་པ་ཤེས་སམ། ངའི་ལུས་སྟེང་ག་ཤེད་ཅིག་ལ་
ཟུག་རྔུ་འཁོར་གྱིན་ཡོད་དམ། ངས་རང་ཉིད་སུ་ཞིག་ཡིན་པ་ཤེས་བྱུང་། ངའི་ལུས་ཡོངས་
ལ་ཟུག་རྔུ་འཁོར་བྱུང་། ངས་ཁོ་ཚོར་འདི་དག་བཤད་འདོད་རུང་། ཟུག་གཟེར་སྐྱེས་ཡོང་
དུས་ཁ་གྲག་མི་ཐུབ། འདི་དག་ཡོང་སྲིད་པ་ངས་སྔ་མོ་ནས་ཤེས་ཡོད། ཡང་ན་ལོ་གཅིག་
གི་སྔོན། ཡང་ན་ལོ་གཉིས་ཀྱི་སྔོན། ཡང་ན་ལོ་བཅུ་ཡི་སྔོན། ངས་གདོང་ལ་ཚོས་དམར་
བསྐུས་ཤིང་མིག་ནང་གནག་རྩི་བྱུགས་པའི་བུ་ཆུང་ཞིག་དང་སྐད་ཆ་ལབ་འདོད། བྱིས་པ་
དེ། འོ་རེད། ངས་ད་ལྟ་ཁོ་མཐོང་བྱུང་། ངེད་གཉིས་རླངས་འཁོར་གྱི་ནང་ན་ཡོད་པ་འདྲ།
བྱིས་པ་དེ་དང་ང་། འོན་ཀྱང་རླངས་འཁོར་སྐོར་མཁན་སའོ་ལ་ཡཱ་མིན་པ་ངས་ཤེས་ཐུབ།
མོས་གཏན་ནས་རླངས་འཁོར་འདི་འདྲའི་མགྱོགས་པོར་མི་བསྐོར། ངས་བྱིས་པ་དེ་དང་
སྐད་ཆ་ལབ་འདོད་ཁོ་དང་སྐད་ཆ་ལབ་རྒྱུ་ནི་གལ་ཆེ་བའི་དོན་བྱ་ཞིག་ཡིན་པ་འདྲ།
འོན་ཀྱང་ངས་རང་གིས་ཅི་ཞིག་ལབ་དགོས་པ་མི་དྲན། ཡང་ན་ཁོ་དང་སྐད་ཆ་ལབ་རྒྱུ་དེ་
འདྲའི་གལ་ཆེ་དོན་ཡང་མི་དྲན། ཡང་ན་ངས་ཁོར། ད་མ་ངུ་། ཡོད་ཚད་རིམ་གྱིས་ལེགས་
ལམ་དུ་འགྲོ་སྲིད་ཅེས་ལབ་འདོད་པ་ཙམ་རེད། ཡང་ན་དེ་ལྟར་མིན་ཡང་སྲིད། སྨྲ་རུ་མི་
བཏུབ་པའི་རྒྱུ་རྐྱེན་ཞིག་གི་དབང་གིས། ངས་བྱིས་པ་དེར་བཀའ་དྲིན་ཆེ་ཞུ་ན་འདོད།
ངོ་གདོང་། ངོ་གདོང་མང་པོ་རབ་རིབ་གཡོ། ཁོ་ཚོ་ཚང་མས་ཞྭ་མོ་ལྗང་གུ་གྱོན། ཁོ་ཚོ་
ནང་ལ་ཡོང་། ཁོ་ཚོ་ཕྱི་ལ་སོང་། ཁོ་ཚོས་སྐད་ཆ་བཤད་པ་ཧ་ཅང་མགྱོགས། སྐད་རིགས་
དེ་ཅི་ཞིག་རེད་དམ། ངས་སྐད་སྒྲ་གཞན་པ་ཐོས། འུར་ཟིང་། ཤག་སྒྲ། ཉེན་རྟོག་དུང་བརྡ།
ཡང་ངོ་གདོང་མང་པོ་རུབ་བྱུང་། མར་བསྒུར་ཏེ་ངོ་གདོང་མང་པོས་ང་ལ་བལྟས། ངས་དེ་
མ་ཐག་ངོ་གདོང་དེ་དག་བརྗེད་འགྲོ། ཏན་ཏན་གདོང་པ་གཅིག་ངའི་ཡིད་ན་ཡོད། སྐྲ་ལོ་
དང་ཁི་ལ་ཁི-ཀེ་བྷོ་འདྲ་བའི་ཁ་སྤུའི་སྟེང་ལ་ཅི་ལི་སྤྱིན་ཆུ་སྟོར། ཞྭ་མོའི་སྟེང་ཨ་ཧྥེ་རི་ཁའི་
ས་ཁྲའི་སྦགས་དྲེག་ཆགས་པའི་གདོང་པ་དེ། ཁོ་ནི་མུ་འབྲེལ་བརྙན་འཕྲིན་ཟློས་གར་གྱི
འཁྲབ་སྟོན་མཁན་རེད། དེ་ནི་དགོད་སྤྲོ་བོ་ཞིག་རེད། ང་ད་ལྟ་རང་བགད་ན་འདོད། འོན་
ཀྱང་བགད་ནའང་ཟུག་རྔུ་སྐྱེ།
ང་བརྒྱལ་སོང་།
མོས་རང་གི་མིང་ལ་ཨེ་ཧྲ་འབོད་ཟེར། “སྟོན་པའི་ཆུང་མའི་མིང་དང་ཆ་འདྲ།” མོའི་
སྐྲ་ལོར་སྐྱ་ཞད་ཆེ། དཀྱིལ་ནས་གཞོགས་གཉིས་སུ་བཀར་ཏེ་རྒྱབ་ལ་རྟ་རྔའི་དབྱིབས་
སུ་བསྡམས་ཡོད། མོའི་སྣ་གཤོག་སྟེང་ལ་ཉི་མའི་དབྱིབས་ཀྱི་སྒྲོག་གུ་ཞིག་བཏབ་འདུག
མོས་མིག་ཤེལ་བསྐྱོན་ཡོད་ལ། ཕར་བལྟས་ན་མིག་གཉིས་ཀ་ཚུར་འབུར་ཡོད་པ་ལྟར་དུ་
སྣང་། མོའང་ལྭ་བ་ལྗང་གུ་གྱོན་མཁན་ཞིག་རེད། མོའི་ལག་པ་འཇམ་ཞིང་མཉེན། མོས་ང་
མོའི་འཛུམ་མདངས་ལ་ཅེར་ཡོད་པར་བལྟས་ཏེ་སྡོད། མོས་དབྱིན་སྐད་རྒྱག ཅི་ཞིག་ངའི་
བྲང་གཞུང་གི་རྩིབ་ཧྲལ་དུ་དྲངས།
ང་བརྒྱལ་སོང་།
སྐྱེས་པ་ཞིག་ངའི་མལ་ཁྲིའི་ལོགས་སུ་ལངས་འདུག ཁོ་ངའི་ངོ་ཤེས་ཤིག་རེད། ཁོའི་ཤ་
ཁ་སྨུག་ལ་གཟུགས་པོ་ཕྲ་ཞིང་རིང་། སྨ་ར་བྲང་ལ་བསླེབས། མགོ་ལ་ཞྭ་མོ་ཞིག་གྱོན།
ཞྭ་མོ་འདིའི་མིང་ངའི་ཡིད་ལ་ཡོང་ཙམ་ཡོང་ཙམ་བྱེད། འོ་རེད། ཕྱིང་ཞྭ། ཁོས་ཕྱིང་ཞྭ་དེ་
ཕྱོགས་གཅིག་ཏུ་གསེག་ཙམ་བྱས་ཏེ་གྱོན། བཟོ་ལྟ་དེ་ནི་ངས་ད་ལྟ་དྲན་མི་ཡོང་བའི་སྐད་
གྲགས་ཅན་གྱི་མི་སྣ་ཞིག་དང་ཨ་ན་མ་ན་རེད། ལོ་ཤས་སྔོན། སྐྱེས་པ་འདིས་རླངས་འཁོར་
བསྐོར་ཏེ་ང་ས་ཆ་ག་ཤེད་ཅིག་ལ་བསྐྱལ་མྱོང་། ཁོ་ངའི་ངོ་ཤེས་ཤིག་ཡིན་ཁོ་ཐག ངའི་མཆུ་
སྒྲོས་རྒྱུན་ལྡན་མ་རེད། ངས “ཕེག་ཕེག” ཅེས་གྲག་ཡོང་བའི་སྒྲ་ཞིག་ཐོས།
ང་བརྒྱལ་སོང་།
ངའི་དཔུང་པ་གཡས་པར་ཚ་གཟེར་ཞིག་བརྒྱུགས། མིག་ཤེལ་བསྐྱོན་ཞིང་སྣ་གཤོག་
སྟེང་ཉི་དབྱིབས་ཀྱི་སྒྲོག་གུ་སྤུད་པའི་སྐྱེས་མ་དེ་མར་བསྒུར་ནས། ངའི་དཔུང་པའི་སྒང་ལ་ཕྱི་
གསལ་ནང་གསལ་གྱི་འགྱིག་སྦུག་ཅིག་དྲངས། མོས་ང་ལ “དེའི་མིང་ལ “ཅཱ་འབོད།
ཅི་འདྲ་རེད། སྦྲང་མས་མཆུ་གཙགས་བྱས་པ་འདྲ་ཞིག་ཨེ་རེད” ཟེར། དངོས་གནས་མོས་
བཤད་པ་དེ་ལྟར་རེད། ག་རེ། མོའི་མིང་ལ་ཅི་ཟེར་རམ། སྟོན་པ་དང་འབྲེལ་བ་ཡོད་འདྲ།
ངས་མོའང་ངོ་ཤེས་ཏེ་ལོ་མང་ཕྱིན་སོང་བ་འདྲ། སྔོན་ཆད་མོས་སྐྲ་ལོ་རྟ་རྔའི་ཚུགས་ཀར་
བསྡམས་ཡོད། ད་ལྟ་ལྟག་རྒྱབ་ཏུ་ལྷེབ་ཤད་བརྒྱབ་སྟེ་སྐྲ་ལྕོག་ཏུ་བཟོ། སའོ་ལ་ཡཱ་ངེད་གཉིས་
ཀྱིས་ཐོག་མར་ཁ་བརྡ་བྱེད་དུས་མོའི་སྐྲ་ཚུགས་ཀྱང་འདི་འདྲ་ཡིན། དེ་ནི་དུས་ནམ་ཞིག་
ཡིན་ནམ། གཟའ་འཁོར་སྔོན་མ་ཡིན་ནམ།
འོ་ཨེ་ཧྲ། ངས་དྲན་བྱུང་། མོའི་མིང་ལ་ཨེ་ཧྲ་འབོད།
ངའི་མཆུ་སྒྲོས་རྒྱུན་ལྡན་ཞིག་མ་རེད། སྦུ་གུ་དེ་ཡང་བསྐྱར་ངའི་ཡ་ཁོག་ཏུ་དྲངས།
ང་བརྒྱལ་སོང་།
ཨ་ཕ་ངེད་གཉིས་ཕ་ཁི་སི་ཐན་གྱི་པེ་ལོ་ཀྲི་མངའ་སྡེའི་ས་ཁོངས་ཀྱི་སི་ལེ་རྨན་རྫ་
སྒང་ན་འདུག ཨ་ཕས་དྲེད་མོང་ཞིག་དང་འཛིང་མོ་བཀྱེ། ཁོ་ནི་ངའི་ཆུང་དུས་ཀྱི་ཨ་ཕ་
རེད། སྐུ་ཞབས་འཐོར་རླུང་རེད། ལུས་མྱུར་བ་གློག་ཞགས་འཁྱུག་འདྲ། གཟུགས་རགས་པ་
ལྕགས་ནག་མཆོད་རྟེན། རྩལ་ཆེ་བ་གདོད་མའི་མྱི་རྒོད། ཁོ་དེ་ལྟར་ཏག་ཏག་དཔེ་གཞི་རུ་
འོས་པའི་ཕུ་ཧྲི་ཐོ་པའི་སྐྱེས་ཕོ་ཞིག་ཡིན་པ་མ་གཏོགས། ཉམ་ཐག་ངང་བལ་ཕྱར་ཞིག་གི་
ཁུད་དུ་འཁུམ་སྡོད་བྱེད་མཁན་དེ་མ་རེད། འགྲམ་པ་ལྐོག་ཏུ་བརྡིབས་ཤིང་མིག་མདངས་
སྟོང་བར་སོང་བའི་རྒན་གོག་དེ་མ་རེད། ཁོ་གཉིས་ཀས། ཨ་ཕ་དང་དྲེད་མོང་གཉིས་ཀས།
རྩྭ་ལྗང་གཡོ་བའི་སྤང་ངོགས་ཤིག་ནས་ཕར་འགྲེ་ཚུར་ལྡོག་རྒྱག ཨ་ཕའི་རལ་བ་ཁམ་
ནག་འཛར་ལོ་ཅན་དེ་རླུང་གིས་ལྷབ་ལྷུབ་གཡོ། དྲེད་མོང་གིས་འོ་དོད་རྒྱག ཡང་ན་དེ་ནི
ཨ་ཕའི་ང་རོ་ཡིན་ཡང་སྲིད། ཁ་ཆུ་དང་གཤེར་ཁྲག་ག་སར་འཕྱོ། དྲེད་མོང་གི་སྡེར་ཤད་
གཏུམ་ལ་ཨ་ཕའི་སྤར་འཛིང་ཡང་འཇིགས། ཁོ་གཉིས་ལྷན་ཅིག་ས་རུ་འགྱེལ། རྡིག་ཆོམ་
གྱི་སྒྲ་ཆེན་འཁོར། ཨ་ཕ་དྲེད་མོང་གི་བྲང་སྒང་ལ་བཞོན་འདུག མཛུབ་མོ་དྲེད་མོང་གི་སྣ་
ཁུང་དུ་བརྒྱུས་འདུག ཁོས་མགོ་བོ་བཏེགས་ནས་ང་ལ་ལྟ། མ་གཞི་ཁོ་ནི་ང་རེད། ངས་དྲེད་
མོང་དང་འཛིང་རེས་བརྒྱབ་པ་རེད།
ངས་སྔངས་སད་བརྒྱབ། ཕྲ་ལ་རིང་བའི་སྐྱེས་པ་སྨུག་པོ་དེ་ཡང་བསྐྱར་ངའི་མལ་ཁྲིའི་
ལོགས་སུ་མངོན། ཁོའི་མིང་ལ་ཧྥ་ལི་ཏེ་འབོད། ད་ལྟ་ངས་དྲན་བྱུང་། ང་དང་ཁོ། ད་དུང་བུ་
ཞིག་རླངས་འཁོར་ནང་ཡོད། བྱིས་པ་དེའི་གདོང་པས་ང་ལ་དྲིལ་ཆུང་གི་སིལ་སྒྲ་ཞིག་དྲན་
དུ་བཅུག ངའི་ཁ་སྐོམ་གྱིན་འདུག
ང་བརྒྱལ་སོང་།
ང་མུ་མཐུད་དུ་སད། མུ་མཐུད་དུ་བརྒྱལ།
མ་གཞི་ཁི་ལ་ཁི“ཀེ་བྷོའི་ཁ་སྤུ་ཅན་གྱི་སྐྱེས་པ་དེའི་མིང་ལ་ཧྥ་ལེ་ཆི་འབོད། དོན་
ལ་ཁོ་འཁྲབ་སྟོན་པ་ཞིག་ག་ལ་ཡིན། ཁོ་ཡིན་ངོ་མ་མགོ་དང་མཇིང་པའི་ནད་ལ་མཁས་
པའི་སྨན་པ་ཞིག་རེད། འོན་ཀྱང་ངས་ཁོ་ནམ་རྒྱུན་ཚ་བའི་ས་ཁུལ་གྱི་གླིང་ཕྲན་ཞིག་རྒྱབ་
ལྗོངས་བྱས་པའི་མུ་འབྲེལ་བརྙན་འཕྲིན་ཟློས་གར་དེའི་གཙོ་འཁྲབ་མི་སྣ་ཨ་རྨན་ཏི་ལ་
འཁྲུལ་འགྲོ།
ད་ལྟ་ང་ཡོད་ས་འདི་གནས་གང་ཞིག་རེད། ངས་དེ་ལྟར་དྲིས་ན་འདོད། འོན་ཀྱང་ཁ་
གདངས་མི་ཐུབ། ངས་སྨིན་མ་བསྡུས་ཏེ་འཁུན་བུ་བཏབ། ཨ་རྨན་ཏི་བགད་བྱུང་། ཁོའི་སོ་
ཕྲེང་ཅི་འདྲའི་དཀར་བ་ལ།
“ད་དུང་དྲག་སྐྱེད་བྱུང་མེད། ཨ་མེར། འོན་ཀྱང་རིང་པོ་འགོར་མི་དགོས། སྐུད་པ་
བསལ་རྗེས་གཞི་ནས་འགྲིག་སོང་བ་རེད།” ཁོའི་དབྱིན་སྐད་ནང་བབ་ལྕི་བའི་ཝུར་ཏོ་སྐད་
ཀྱི་ལྕེ་རྩེའི་གདངས་འདྲེས།
“སྐུད་པ་ཟེར་རམ།"
ཨ་རྨན་ཏིས་བྲང་ལག་བསྣོལ་ཏེ་སྡོད། ཁོའི་ལག་ངར་སྤུ་སོབ་སོབ་ཏུ་འདུག མགྲིན་པ་
ན་གསེར་ལ་བྱས་པའི་གཉེན་སྒྲིག་གི་སྐེ་རྒྱན་ཞིག་འོད་ཀྲིག་ཀྲིག་བྱེད།
“ཁྱོད་ཀྱིས་རང་
ཉིད་གནས་གང་ཞིག་ན་ཡོད་པ་དང་། དོན་ག་རེ་བྱུང་སོང་བར་མནོ་བསམ་གཏོང་བཞིན་
ཡོད་ངེས། དེ་རྒྱུན་ལྡན་རེད། གཤག་བཅོས་ཀྱི་རྗེས་སུ་དེ་འདྲའི་མགོ་འཐོམས་པའི་སྣང་བ་
ཡོད་དུ་སྲིད། དེར་བརྟེན་ངས་རང་གིས་ཤེས་པ་དག་ཁྱོད་ལ་གསོང་པོར་སྨྲ་ཡོང་།"
ངས་ཁོ་ལ་སྐུད་པའི་དོན་དེ་དྲིས་ན་འདོད། གཤག་བཅོས་ཀྱི་རྗེས་ཟེར་རམ། ཨེ་ཧྲ་
གང་ཞིག་ལ་བུད་སོང་། ང་མོའི་འཛུམ་མདངས་ལ་བལྟ་རྒྱུར་དགའ། ང་མོའི་འཇམ་མཉེན་
གྱི་ལག་པར་འཇུས་འདོད།
ཨ་རྨན་ཏིས་སྨིན་མ་བསྡུས། གཟི་མ་ཡ་གཅིག་གཟེངས། དེ་ལ་ངའོ་སྙམ་པའི་བཟོ་
ཞིག་འདུག “ཁྱོད་ཕའེ་ཧྲ་ཝའི་སྨན་ཁང་དུ་ཡོད་པ་རེད། འདིར་ཡོང་ནས་ཉིན་གཉིས་
འགོར་སོང་། ངས་ཁྱོད་ལ་བཤད་ཡོང་། ཁྱོད་རྨས་པ་ཚབས་ཆེན་པོ་རེད། ཨ་མེར། ངས་
བལྟས་ན། གསོན་ཐུབ་སོང་བ་ཁོ་ན་ལམ་ལྷོངས་ཤིག་མིན་པ་མ་རེད། ངའི་གྲོགས་པོ།”
ཁོས་ཕྱོགས་གཅིག་ནས་དེ་ལྟར་བཤད་ཞོར། ཕྱོགས་གཅིག་ནས་གུང་མོ་ཡར་བརྩེངས་ཏེ་
ཅོང་གི་གཡོ་ཐོ་ཇི་བཞིན་ཕར་ཚུར་སྒུལ་གྱིན། “ཁྱོད་ཀྱི་མཚེར་པ་གས་འདུག ལས་དྲང་
སོང་བ་ནི། ཕྱིས་སུ་གས་པ་ཡིན་འདྲ། དེའི་རྒྱུ་མཚན་བཤད་ན། ཁྱོད་ཀྱི་མ་ཁོག་ནང་ལ་
གཤེར་ཁྲག་ལུད་པའི་ཐོག་མའི་རྟགས་བྱུང་འདུག ཕྱི་ཚན་ཁག་གི་ངའི་ལས་གྲོགས་ཚོས།
ཁྱོད་ལ་མཚེར་པ་གཅོད་པའི་གཤག་བཅོས་བྱས་ཟིན། མཚེར་པ་གས་པ་ཅུང་སྔ་ཚེ། ཁྱོད་
ཁྲག་ཟད་ཀྱིས་འཆི་ངེས་རེད།” ཁོས་ངའི་ལག་ངར་སྒང་ལ་རྡེབ་ཙམ་བྱས། གཏིགས་ཁབ་
ཀྱི་སྦུ་གུ་དྲངས་ཡོད་ས་དེར། ཁོ་འཛུམ་གྱིན། “ཁྱོད་ཀྱི་རྩིབ་གུ་བདུན་བཅག་འདུག དེ་
ལས་གཅིག་གིས་སྟོད་དབུགས་ཡ་ཆུང་ནང་ཁེགས་སུ་བཅུག་པ་རེད།”
ངས་སྨིན་མ་གཉེར། ཁ་གདངས་རྩིས་བྱས། ཡང་དེ་གར་སྐུད་པ་ཡོད་པ་དྲན།
“གསལ་བོར་བཤད་ན། རྩིབ་གུའི་ཆག་རྩེས་ཁྱོད་ཀྱི་གློ་བ་ཕིགས་སོང་བ་རེད།” ཨ་
རྨན་ཏིས་འགྲེལ་བ་གནང་ཞོར་ངའི་གཡོན་ཟུར་ནས་སྦུ་གུ་ཕྱི་ནང་གསལ་བ་ཞིག་དལ་
མོར་ཡར་བཏེགས་པས་ངའི་ཡ་ཁོག་ཏུ་ཟུག་གཟེར་འཁོར། “ངེད་ཚོས་སྦུ་གུ་འདིས་གས་
ཁ་དེ་བཅད་པ་ཡིན།” སྦུ་གུ་དེ་འདེད་ཀྱིན་བལྟས་ན། སྣེ་གཅིག་ངའི་བྲང་ཁའི་རྨ་དཀྲིས་
ཀྱི་གཤམ་དུ་བརྐྱངས་སོང་འདུག སྣེ་གཅིག་ཆུ་ཕྱེད་ཙམ་བླུགས་ཡོད་པའི་ཤེལ་དམ་ཞིག་
ཏུ་གསེབ་འདུག “ཕེག་ཕེག” གི་སྒྲ་དེ། དོན་ལ་གནས་དེ་ནས་ཡོང་བ་རེད།
“ཁྱོད་ཀྱི་ལུས་སྟེང་ན་ད་དུང་འདྲ་མིན་གྱི་གས་ཁ་ཅི་རིགས་འདུག གསལ་བོར་
བཤད་ན ‘དེ་དག་ཚང་མ་རྨ་ཁ’ ” རེད།
ངས་ཁོར་ངས་ཐ་སྙད་དེ་དག་གི་ནང་དོན་གོ་ཐུབ། ང་རྩོམ་པ་པོ་ཞིག་ཡིན་ཞེས་ལབ་
ན་འདོད། དེར་ངས་ཁ་གདངས་པར་བརྩམས། ཟུག་གཟེར་འཁོར་ཡོང་། ཡང་སྐུད་པས་
འཚེམ་ཡོད་པ་བརྗེད་སོང་བ་རེད།
“ཆེས་ཚབས་ཆེན་གྱི་རྨ་ཁ་ཡ་མཆུའི་སྒང་ན་འདུག” ཨ་རྨན་ཏིས་བཤད་དོན།
“རྡེག་ཤུགས་ཀྱིས་ཁྱོད་ཀྱི་ཡ་མཆུ་དཀྱིལ་ནས་གཤགས་ཏེ་གཞོགས་གཉིས་སུ་བཀས་
འདུག འོན་ཀྱང་སེམས་ཁྲལ་མ་གནང་། བྱད་བཟོ་སྨན་པས་ཡག་པོར་འཚེམ་ཟིན། ཁོ་
ཚོས་འཚོབ་ལེགས་པོ་ཡོང་སྲིད་ཟེར། འོན་ཀྱང་དེར་རྨ་ཤུལ་ཕྲའུ་ཞིག་ལུས་ངེས། དེར་
བཅོས་ཐབས་ཡོད་པ་མ་རེད།”
“ཁྱོད་ཀྱི་མིག་སྒྲོམ་གཡོན་པའི་ཆ་ལག་བཅོམ་འདུག གསར་བོར་བཤད་ན་མིག་
མཐའི་རུས་ཁུང་དཀྲུགས་པར་ཟེར་བ་རེད། དེའང་ང་ཚོས་ཞིག་གསོ་བྱས་ཟིན། ཁྱོད་
ཀྱི་མ་ནེའི་སྒང་གི་སྐུད་རོ་དག གཟའ་འཁོར་དྲུག་གི་འཕྲོ་ནས་ད་གཟོད་ལེན་ཆོག” ཨ་
རྨན་ཏིས་མུ་མཐུད་བཤད་དོན། “དེའི་སྔོན་ལ་ཁྱོད་ཀྱིས་ཟས་སླ་པོ་དང་འོ་དཀྲུགས་ལས་
ཟ་མ་གཞན་བསྟེན་ཐབས་མེད། དེས་ཁྱོད་ཀྱི་ལུས་པོ་ཅུང་ཞིག་ཇེ་ངན་ལ་གཏོང་སྲིད།
མ་ཟད་དུས་ཡུན་ངེས་ཅན་ཞིག་གི་རིང་། ཁྱོད་ཀྱིས་སྐད་ཆ་བཤད་ན། 《ཆོས་བདག》
གི་ཁག་དང་པོའི་ནང་གི་ཨར་ཕ་ཤེ་ནོ་དང་ཆ་འདྲ་བར་ཡོང་། ཨ་ེརྨན་ཏི་
བགད་བྱུང་། “འོན་ཀྱང་ཁྱོད་ཀྱིས་དེ་རིང་འགན་ཁུར་ཞིག་བསྒྲུབ་དགོས། དེ་ཅི་ཞིག་ཡིན་
པ་ཁྱོད་ཀྱིས་ཨེ་ཤེས། ”
ངས་མགོ་བོ་འཕྲེད་དུ་གཡུགས།
“ཁྱོད་ཀྱི་དེ་རིང་གི་འགན་ཁུར་ནི། བཤང་བ་འདོར་རྒྱུ་དེ་རེད། འགན་ཁུར་འདི་
བསྒྲུབས་རྗེས་ངེད་ཚོས་ད་གཟོད་ཁྱོད་ལ་སླ་ཟས་བླུད་ཆོག བཤང་བ་མ་མཐོང་ན་ཟ་མ་
མི་སྟེར།”
ཅུང་ཙམ་གྱི་རྗེས། ཨེ་ཧྲས་ངའི་གཏིགས་ཁབ་ཀྱི་སྦུ་གུ་བརྗེས། ད་རུང་བྱིས་པ་ཞིག་
སྙོར་བ་ལྟར་ངའི་མལ་ཁྲིའི་མགོ་ནས་ཡང་མོར་སྒུལ། སྨན་པའི་སྐད་ཆར་ཕྱིར་དྲན་བྱེད་
ཀྱིན་ངས་རང་གི་ལུས་སྟེང་གི་རྨས་སྐྱོན་དག་ལ་ཁོག་རྩིས་བརྒྱབ། རྩིབ་གུ་བཅག མཚེར་
པ་ནི་བཀད། གློ་བ་ནི་བཀས། མིག་སྒྲོམ་ནི་བཅོམ། ད་རུང་ཡིད་ལ་མ་དྲན་པ་ག་ཙམ་ཡོད་
དམ། སྐབས་དེར་ནད་ཁང་གི་སྒེའུ་ཐེམ་དུ་ཕུག་རོན་ཞིག་བབས་ཏེ་གོར་ཧྲུག་རྒུམ། ངས་
རང་དབང་མེད་པར་སྨན་པ་ཨ་རྨན་ཏིའམ་ཧྥ་ལེ་ཆིས་ད་སྔོན་བཤད་པའི་སྐད་ཆ་དེ་དྲན།
རྡེག་ཤུགས་ཀྱིས་ཁྱོད་ཀྱི་ཡ་མཆུ་དཀྱིལ་ནས་གཤགས་ཏེ་གཞོགས་གཉིས་སུ་བགོས་འདུག
དེ་ལྟ་ན་ངའི་ཡ་མཆུ་དབུས་ཀྱི་གཤོང་ཤུར་ནས་ལོགས་གཉིས་སུ་གཏད་དེ་རི་བོང་ཁ་ཤོ་
ལྟར་བཟོས་སོང་བ་རེད། ཧ་ཧ་ཧ། ཧུ་ཧུ་ཧུ། དེ་ལ་ཅི་ཞིག་ཟེར་དགོས་སམ། ངོ་མ་དགོད་བྲོ་
ལ་ངུའང་བྲོ་བ་ཞིག་མ་རེད་དམ།
ཕྱི་ཉིན། ཧྥ་ལི་ཏེ་དང་སའོ་ལ་བྷོ་གཉིས་ངའི་ནད་ཁང་དུ་ཡོང་། “ཁྱོད་ཀྱིས་དེ་རིང་
ངེད་གཉིས་སུ་ཡིན་པ་ངོ་ཤེས་སམ། ཁྱོད་ཀྱི་ཡིད་ལ་དྲན་བྱུང་ངམ།” དེ་ནི་ཧྥ་ལི་ཏེའི་ཀུ་རེ་
དང་དོན་གཏམ་འདྲེས་མའི་སྐད་ཆ་རེད། ངས་མགོ་བོ་ལྡེམ་ཙམ་བྱས།
“གསོལ་ལོ་མཆོད་དོ་ཨན་ལཱ།” སྤྲོ་སྣང་ཤིག་ཤིག་ཁོས། “ད་སྐད་ཆ་མ་བཤད་ངལ་
གསོས" ཟེར།
“ཧྥ་ལི་ཏེ། ཐུགས་རྗེ་ཆེ།” ངས་འཚེམ་བཟོ་བརྒྱབ་ཡོད་པའི་མ་ནེ་འགུལ་གྱིན་དེ་
ལྟར་ལབ། ཨ་རྨན་ཏིའི་བཤད་པ་བདེན་འདུག ངའི་སྐད་གདངས་ངོ་མ《ཆོས་བདག》ནང་
གི་ཨར“ཕ་ཤེ་ནོ་དང་འདྲ་བར་འདུག མ་ཟད་ང་རང་ཧ་ལས་སུ་བཅུག་པ་ནི། ལྕེ་ལྷེབ་ཁ་
ནང་ནས་རྐྱོང་སྐུམ་བྱེད་དུས། ངས་རང་གི་ཡ་སོ་མ་སོ་གང་མང་ཞིག་ཤུལ་ན་མེད་ཅིང་།
ལྷག་མ་དག་ཀྱང་ཁྱ་རེ་ཁྱོ་རེར་སོང་ཡོད་པ་ཚོར། “ངོ་མ་བཤད་པ་ཡིན། ཁྱོད་ཀྱིས་ངའི་
ཕྱིར་དུ་བསྒྲུབས་པ་ཡོད་ཚད་ཀྱི་ཕྱིར་ཐུགས་རྗེ་ཆེ་ཞུ།" སོ་ཤུལ་ཧར་ཁུང་ནས་རླུང་འཆོར་
གྱིན་ངས་ཁོར་དེ་ལྟར་སྨྲས།
ཁོས་ལག་པ་གཡུག་ཙམ་གནང་སྟེ་གདོང་ལ་འཚེར་སྣང་ཅུང་ཞིག་འཁོར་ནས། “དེ་
ལྟར་མ་གསུངས། ཐུགས་རྗེ་ཆེ་ཞུ་དགོས་མེད” ཟེར། ང་སའོ་ལ་བྷོའི་ཕྱོགས་སུ་འཁོར།
ཁོས་ལྭ་བ་བརྗེས་འདུག སྲིང་བལ་གྱི་ཕྱུ་པ་སྔོ་སྐྱ་བར་ཚངས་ཅན་ཞིག་གྱོན་འདུག ཅུང་
ཙམ་ཆེ་ཞད་ལྟར་སྣང་། མགོ་ལ་ཁ་མཐའ་མེད་པའི་ཞྭ་མོ་ནག་ཆུང་ཞིག་གྱོན། ཁ་མི་གྲག་
པར་ཁོས་མགོ་བོ་སྨད་དེ་རང་གི་རྐང་པའི་སྟེང་ལྟ་ཞིང་། ལག་པས་མལ་ཁྲིའི་མཐའ་ཁར་
འཆུས་ཏེ་ཡོད་པའི་གཏིགས་ཁབ་ཀྱི་སྦུ་གུ་སྣོག་གིན་སོ་ན་མེད་པ་ལྟར་སྡོད།
“འུ་གཉིས་ཀས་ད་རུང་ཕན་ཚུན་ལ་རང་ཉིད་མཚམས་སྦྱོར་ཡག་པོ་ཞིག་བྱས་མེད་
པ་འདྲ” ཞེས་ཁོར་ལག་པ་བསྲིངས་ཏེ་ངས། “ང་ནི་ཨ་མེར་ཡིན” ཞེས་སྨྲས།
ཁོས་ངའི་ལག་པར་ལྟ་ཙམ་བྱས། དེ་ནས་ངའི་ངོར་བལྟས་ཏེ། “ཁྱོད་ནི་ཨ་ཕས་བཤད་
པའི་སྐུ་ངོ་ཨ་མེར་ཨེ་ཡིན” ཟེར།
“ཡིན།” ངའི་ཡིད་ལ་ཧཱ་སན་གྱི་སྐད་ཆ་དེ་དག་དྲན་བྱུང་། ངས་སྙིང་ཉེ་བའི་ཧྥ་ཧྲ་
ནཱ་དང་སའོ་ལ་བྷོ་གཉིས་ལ། འུ་གཉིས་ཆུང་དུས་ཇི་ལྟར་ལྷན་ཅིག་ལག་ཆགས་པ་དང་ཇི་
ལྟར་རྩེད་མོ་རྩེས་པ། ཇི་ལྟར་སྲང་ལམ་ནས་ཤོག་བྱ་བདས་པའི་རྣམ་པ་སོགས་ལན་གྲངས་
གང་མང་ལ་ལབ་མྱོང་། འུ་གཉིས་ཀས་ཆུང་དུས་མ་རབས་བྱས་ཚུལ་ལབ་ཡོང་དུས། བུ་
སྨད་གཉིས་ཀ་གད་མོ་ཐེར་ཐེར་དགོད་ཡོང་། “ངས་ཀྱང་ཁྱོད་ལ་བཀའ་དྲིན་ཆེ་ཞུ་དགོས་
ཡོད། སྙིང་ཉེ་བའི་སའོ་ལ་བྷོ། ཁྱོད་ཀྱིས་ངའི་སྲོག་བསྐྱབས་པ་རེད།” ངས་དེ་ལྟར་བཤད།
ཁོས་ངག་མི་སྨྲ་བར་སྡོད། ང་དང་ལག་འཇུ་ཡང་མ་བྱས། ངས་རང་གི་ལག་པ་མར་
བཞག་སྟེ། “ཁྱོད་ཀྱི་ལྭ་བ་སོ་མ་དེ་ཡག་པོར་འདུག” ཅེས་སྐད་དམའ་མོས་བཤད།
“དེ་ནི་ངའི་ཞི་ལུའི་ཡིན།” ཧྥ་ལི་ཏེས། “ལྭ་བ་འདི་དག་ཁོར་ཆུང་དྲགས་རུང་།
སའོ་ལ་བྷོས་གྱོན་ན་རན་པོར་འདུག” ཟེར། ངེས་གཏན་གྱི་འགྲོ་ས་སྡོད་ཡུལ་ཞིག་རྙེད་
པའི་བར། ཧྥ་ལི་ཏེས་སའོ་ལ་བྷོ་ཁོ་དང་ལྷན་དུ་བསྡད་ཆོག་ཟེར། “ངེད་ཚང་གི་ཁང་པ་
ཧ་ཅང་དོག འོན་ཀྱང་ང་ལ་ཐབས་ཅི་ཞིག་མཆིས། ངས་ཁོ་སྲང་ལམ་ནང་བསྙལ་འཇོག་
ཟེར་རྒྱུ་ཅི་ཡོད། ཡང་གཅིག་བཤད་ན། ངའི་བྱིས་པ་ཚོའང་སའོ་ལ་བྷོ་དང་ཧ་ཅང་འཆམ་
པོར་ཡོད། ཨེ་རེད། སའོ་ལ་བྷོ།” ཧྥ་ལི་ཏེས་དེ་ལྟར་ཟེར་རུང་སའོ་ལ་བྷོས་ཏན་ཏན་མགོ་བོ་
བསྒྱུར་ཏེ་སྐུད་སྣེ་ཞིག་མཛུབ་མགོར་དཀྲི་བཞིན་སྡོད།
“ངས་དེ་རིང་བར་འདྲི་བསམས་ཏེ་ཡོད།” ཐེ་ཚོམ་དང་བཅས་ཧྥ་ལི་ཏེས། “ཁང་པ་
དེའི་ནང་དོན་དམ་ག་རེ་བྱུང་སོང་། ཁྱོད་དང་ཐ་ལི་པན་དེའི་བར་ལ་དོན་དམ་ག་རེ་བྱུང་
སོང” ཟེར།
“གསལ་བོར་བཤད་ན། ཐ་ལི་པན་དེ་དང་ངེད་གཉིས་སུ་ལ་མཚོན་ནའང་། དེ་ནི་
ཉེས་བྱས་ཀྱི་རང་སྡུག་རང་འཁུར་ཡིན།” ངས་དེ་ལྟར་སྨྲས།
ཧྥ་ལི་ཏེས་མགོ་བོ་ལྡེམ་ཙམ་བྱས་རྗེས་ཅི་ཡང་དྲིས་མ་བྱུང་། ངས་གློ་རྡེག་ཚོར་བྱུང་
བ་ནི། ཕའེ་ཧྲ་ཝ་དང་གྱེས་ནས་ཨ་ཧྥུ་ཧན་ལ་ཕྱིན་ཏེ་དེ་རིང་གི་བར། དུས་ནམ་ཞིག་ནས་
བཟུང་། ངེད་གཉིས་གཞི་ནས་གྲོགས་པོ་ཆགས་འདུག “ང་ལའང་དེ་རིང་བར་འདྲི་
བསམས་པའི་དོན་བྱ་ཞིག་ཡོད།”
“ཅི་རེད།”
ཡང་གློ་བུར་ངས་དེ་འདྲི་མི་འདོད་པ་ཞིག་བྱུང་། ང་དེའི་ལན་གོ་རྒྱུར་ཅུང་ཞིག་ཞེད།
“ལཱ་ཤེན་ཧན།” ངས་མིང་དེ་ངག་སྒོར་བཏོན།
“ཁོ་ཕེབས་ཚར།”
ངའི་སེམས་ལྗིད་ཀྱིས་མར་ལ་དཔྱངས་སོང་། “ཁོ…………”
“མ་རེད། ཏན་ཏན.…………གནས་གཞན་ཞིག་ལ་ཕེབས་སོང་བ་རེད།” ཁོས་བལྟབས་
ཡོད་པའི་འཕྲིན་ཡིག་ཅིག་ང་ལ་སྤྲད་བྱུང་། ལོགས་ན་ད་དུང་ལྡེ་མིག་ཆུང་ཆུང་ཞིག “ང་
ཁོ་བཙལ་དུ་ཕྱིན་པ་ཡིན། ཁང་བདག་གིས་འདི་ང་ལ་སྤྲད་བྱུང་། འུ་གཉིས་སོང་བའི་ཕྱི་
ཉིན་ལཱ་ཤེན་ཧན་ཡང་བུད་སོང་ཟེར།”
“ཁོ་གང་ཞིག་ལ་བུད་སོང་བ་རེད།"
ཧྥ་ལི་ཏེས་ཕྲག་པ་གཟེངས་ཙམ་བྱས་ནས། “ཁང་བདག་གིས་ཀྱང་ཤེས་ཀྱི་མི་འདུག
ལཱ་ཤེན་ཧན་གྱིས་འཕྲིན་ཡིག་དེ་དང་ལྡེ་མིག་དེ་བསྐྱུར་རྗེས་བུད་སོང་ཟེར” ཞེས་མཁྲིག་
མའི་ཆུ་ཚོད་འཁོར་ལོ་ལ་གཅིག་བལྟས་ཏེ “ང་འགྲོ་རན་སོང་། འགྲོ། སའོ་ལ་བྷོ” ཟེར།
ངས་ཧྥ་ལི་ཏེ་ལ། “ཁྱོད་ཀྱིས་ཁོ་འདི་གར་བསྐྱུར་ནས་ཅུང་འཕྱི་པོར་ལེན་དུ་ཡོང་ན་
ཨེ་ཆོག” ཅེས་དྲིས། ཡང་སའོ་ལ་བྷོའི་ཕྱོགས་སུ་འཁོར་ཏེ། “ཁྱོད་ངའི་གམ་ནས་ཅུང་ཙམ་
བསྡད་ན་ཆོག་གམ” ཞེས་དྲིས།
ཁོས་ཕྲག་པ་གཟེངས་ཙམ་བྱེད་པ་ལས་ཁ་གཅིག་ཀྱང་མི་གྲག
ཧྥ་ལི་ཏེས། “ལོས་ཆོག དགོང་ཕྱག་མ་འཚལ་སྔོན་ང་ཁོ་ལེན་དུ་ཡོང” ཟེར།
ངའི་ནད་ཁང་ནང་ད་རུང་ནད་པ་གཞན་གསུམ་ཡོད། གཉིས་ལོ་ན་རྒན། དེ་ལས་
གཅིག་གི་རྐང་པའི་སྟེང་རྡོ་འབག་བརྒྱབ་འདུག ཅིག་ཤོས་གློ་འཚང་གི་ནད་རེད། ད་རུང་
ལོ་བཅོ་ལྔ་བཅུ་དྲུག་ཙམ་གྱི་གཞོན་ནུ་ཞིག་ཡོད། སོ་མ་རྒྱུ་ལྷག་གཤག་བཅོས་བྱས་པ་རེད།
རྐང་པར་རྡོ་འབག་བརྒྱབ་ཡོད་པའི་ལྟས་ངན་དེས་སའོ་ལ་བྷོ་ངེད་གཉིས་ལ་མཉམ་བཞག་
སྟེ་ཡོད། མིག་གིས་ང་དང་རྐུབ་ཁྲིའུ་དམའ་མོ་དེར་སྡོད་པའི་ཧ་ཙ་རའི་བུ་ཆུང་གཉིས་ལ་
རེས་མོས་སྒོས་ལྟ། ངའི་ནད་གྲོགས་ཀྱི་ཁྱིམ་མི་གསར་རྐྱང་གི་ཁ་གྱོན་རིང་པོ་གསོལ་
བའི་རྒན་མོ་ཞིག བྱིས་པ་འགའ། ཁ་མཐའ་མེད་པའི་ཞྭ་མོ་སྟབས་བདེ་གྱོན་མཁན་སྐྱེས་པ་
ཞིག་དང་བཅས་ཀུ་ཅོ་ཟིང་ཟིང་ནད་ཁང་གི་སྒོ་ཁ་ནས་འཛུལ་འཛུལ་ཐོན་ཐོན་བྱེད།
ཁོ་ཚོས་ཚལ་སྲེག་གོ་རེ། རྣངས་བག ཞོག་ཁོག་མོག་མོག རྒྱ་གར་འབྲས་སྤགས་སོགས་
འཁྱེར་ཡོང་། ལན་རེར་ཆ་མེད་རེ་རང་དགར་ནང་དུ་འཛུལ་ཡོང་། དཔེར་ན། ད་སྔོན་ཧྥ་
ལི་ཏེ་དང་སའོ་ལ་བྷོ་མ་འབྱོར་སྔོན་ཙམ་དེར། བལ་ཕྱར་གཡོགས་མཁན་གཟུགས་རིང་སྨ་
ར་ཆེན་པོ་ཅན་ཞིག་ནང་དུ་ཡོང་། ཨེ་ཧྲས་ཝུར་ཏོ་སྐད་ཀྱིས་སྐད་ཆ་དྲིས་རུང་དོ་མེད་སྣང་
མེད་བྱེད། མིག་གིས་གང་འདོད་ཁྱིམ་ལ་རིག་རིག་མྱུལ་ལྟ་བྱེད། ངའི་སེམས་སུ་ཁོས་ང་ལ་
ལྟ་ཡུན་རིང་བ་དེར་གནད་དོན་ཅིག་འདུག་སྙམ། ནད་གཡོག་མས་ཡང་བསྐྱར་སྐད་ཆ་
འདྲི་དུས། ཁོ་ད་གཟོད་འཐད་མི་འཐད་ཅིག་བྱས་ཏེ་བུད་སོང་།
“ཁྱོད་བདེ་མོ” ཞེས་ངས་ཁ་བརྡ་རེ་ཨེ་ཡོད་ལ་རེ་བ་བྱས་རུང་སའོ་ལ་བྷོས་ཕྲག་པ་
གཟེངས་ཙམ་བྱས་རྗེས་རང་གི་ལག་པར་བལྟས་ཏེ་ཅི་ཡང་མི་སྨྲ།
“ཕོ་བ་ལྟོགས་སམ། ལྕམ་མོ་ཀན་གྱིས་ང་ལ་སྤགས་ཤིག་གནང་རུང་ངས་བཟའ་
ཐབས་མེད།” ངས་ཁོ་ལ་ཅི་ཞིག་ལབ་དགོས་པའང་མ་ཤེས་ཏེ། “ཁྱོད་ཀྱིས་བཟའ་འདོད་
དམ” ཞེས་དྲིས།
ཁོས་མགོ་བོ་འཕྲེད་དུ་གཡུག་ཙམ་བྱས།
“ཁྱོད་ཀྱིས་སྐད་ཆ་ལབ་འདོད་དམ།”
ཁོས་མགོ་བོ་འཕྲེད་དུ་གཡུག་ཙམ་བྱས།
ངག་ཅི་ཡང་མི་སྨྲ་བར། ངེད་གཉིས་དེ་ལྟར་ཅུང་ཞིག་བསྡད། རྒྱབ་ལ་སྔས་འབོལ་
གཉིས་བཅུག་ནས་ང་མལ་ཁྲིར་ཁེན་ཏེ་ཡོད། སའོ་ལ་བྷོ་མལ་ཁྲིའི་འཁྲིས་ཀྱི་རྐུབ་ཁྲིའུ་རྐང་
གསུམ་མ་དེའི་སྟེང་སྡོད། ཤེས་མེད་ཚོར་མེད་ངང་ང་གཉིད་དུ་ཡུར་སོང་། སླར་སད་དུས་
ས་རུབ་ལ་ཉེ། གྲིབ་མ་ཇེ་རིང་དུ་སོང་འདུག སའོ་ལ་བྷོ་སྔར་མུས་བཞིན་ངའི་འཁྲིས་ན་
ཙོག་འདུག ཁོས་སྔར་བཞིན་རང་གི་ལག་པར་བལྟས་ཏེ་སྡོད།
དགོང་མོ་དེར། ཧྥ་ལི་ཏེས་སའོ་ལ་བྷོ་འཁྲིད་སོང་རྗེས། ངས་ལཱ་ཤེན་ཧན་གྱི་འཕྲིན་
ཡིག་གི་ཁ་ཕྱེ་སྟེ་ཅི་ནུས་སྒོས་ག་ལེར་བཀླགས།
སྙིང་ཉེ་བའི་ཨ་མེར།
ཨན་ལཱས་སྐྱོབ་གྱུར་ཅིག འཚེ་བ་དང་ཆག་སྒོ་སྤུ་ཙམ་མེད་པར་ཉིད་ནས་ངའི་འཕྲིན་
འདི་བཀླག་ཐུབ་པར་སྨོན། ངའི་མངགས་ཆ་བྱས་པས་ཁྱོད་ལ་གནོད་བསྐྱལ་མེད་པར་སྨོན་ལམ་
འདེབས། ཨ་ཧྥུ་ཧན་པས་ཁྱོད་ཐལ་ཆེ་བའི་ཨར་ལ་གཏད་མེད་པར་སྨོན་ལམ་འདེབས། ཁྱོད་ཁ་
གྱེས་པ་ནས་བཟུང་། ངས་རྒྱུན་ཆད་མེད་པར་འདི་ལྟར་སྨོན་ལམ་རྩེ་གཅིག་བཏབ་པ་ཡིན།
ལོ་དེ་དག་གི་རིང་ལ། ཁྱོད་ཀྱིས་ངས་ཤེས་ཡོད་མེད་ལ་སོམ་ཉི་བྱས་པ་རེད། ངོ་མ་བཤད་
ན་ངས་ཤེས་ཡོད། གནས་ཚུལ་བྱུང་སྟེ་རིང་པོ་མ་ལོན་པར་ཧཱ་སན་གྱིས་ང་ལ་བཤད་བྱུང་། ཁྱོད་
འཕྱུགས་འདུག འོན་ཀྱང་མ་བརྗེད། གནས་ཚུལ་བྱུང་བའི་སྐབས་དེར་ཁྱོད་ད་རུང་བྱིས་པ་ཞིག་
རེད། གཤིས་ཚུགས་མི་བརྟན་པའི་བུ་ཆུང་ཞིག་རེད། སྐབས་དེར་ཁྱོད་ཀྱིས་རང་ཉིད་འཇུར་མིག་
ཏུ་གཅིར་རྒྱུ་ཐལ་ཆེ་སྟེ་ཡོད། ད་ལྟའང་ཁྱོད་དེ་ལས་མ་འདས་ ཕའེ་ཧྲ་ཝ་རུ། ངས་དེ་ཁྱོད་
ཀྱི་མིག་ནང་ནས་ཡང་བསྐྱར་མཐོང་བྱུང་། འོན་ཀྱང་། རྒྱུ་འབྲས་ཐེད་དུ་བོར་ཞིང་ཀུན་གཞི་
རྨང་ནས་ཆག་པའི་མི་ལ་འགྱོད་གདུང་སྐྱེ་རྒྱུ་མེད། ཁྱོད་ཀྱིས་སྐད་ཆ་འདི་ལ་གོ་བ་ལེན་ཐུབ་
པར་ངས་སྙིང་ནས་རེ་བ་འཛིན། ད་ཐེངས་ཨ་ཧྥུ་ཧན་དུ་ཕྱིན་པ་འདིས། ཁྱོད་ཀྱི་ནང་སེམས་ཀྱི་
སྐྱོ་སྡུག་སེལ་ཐུབ་པར་ཡང་ངས་སྙིང་ནས་རེ་བ་འཛིན།
སྙིང་ཉེ་བའི་ཨ་མེར། ལོ་དེ་དག་གི་རིང་། ང་ཚོས་ཁྱོད་ལ་གསང་རྒྱ་བྱས་པ་ཡིན། དེ་ལ་
རྒད་པོ་ང་ཁ་སྐྱེངས་ངོ་ཡང་གནོང་། ཕའེ་ཧྲ་ཝ་ནས་ཁྱོད་ཞེ་སྤོ་གཏིང་ནས་འཁྲུགས་པའང་
འགྲིག་འདུག ལར་གསང་བ་དེ་ཤེས་ཆོག་པའི་དབང་ཆ་ཁྱོད་ལ་ཡོད། ཧཱ་སན་ལའང་ཡོད། ད་ལྟ་
གྱོང་གུན་འདི་གསབ་ཐབས་མེད་པ་ངས་ཤེས་ཏེ་ཡོད། འོན་ཀྱང་ལོ་ཟླ་དེ་དག་གི་ནང་། ང་ཚོའི་
འཚོ་ཡུལ་ཁ་པུར་ནི་ཡ་མཚན་གྱི་འཇིག་རྟེན་ཞིག་ཡིན་པ་རེད། དེ་གར། བྱ་བ་ལ་ལ་བདེན་དོན་
དངོས་ལས་ཀྱང་གལ་ཆེན་པོར་ཡོད།
སྙིང་ཉེ་བའི་ཨ་མེར། ཁྱོད་ནར་སོན་པའི་གོ་རིམ་ཁྲོད། ཁྱོད་ཀྱི་ཨ་ཕས་ཁྱོད་ཀྱི་སྟེང་ལ་
ཅི་འདྲའི་རེ་བ་བཙན་པོ་བཟུང་ཡོད་པ་ངས་སེམས་གཏིང་ནས་ཤེས་ཏེ་ཡོད། ཁྱོད་ཀྱི་སེམས་ན་
སྡུག་བསྔལ་ཅི་ཙམ་ཡོད་པའང་ངས་ཤེས་ཏེ་ཡོད། ཨ་ཕའི་གཅེས་འདང་འཐོབ་རྒྱུར་ཁྱོད་ཀྱིས་རེ་
སྒུག་ཅི་ཙམ་བྱས་ཡོད་པའང་ངས་ཅི་ལ་མི་ཤེས། དེའི་ཕྱིར་ངས་སེམས་གཏིང་ནས་ཁྱོད་སྙིང་རྗེ་
མྱོང་། འོན་ཀྱང་ཁྱོད་ཀྱི་ཨ་ཕ་ནི་ཚལ་བར་གཤགས་ཏེ་ཁག་གཉིས་སུ་བགོས་ཚར་བའི་སྐྱེས་པ་
ཞིག་རེད། ཧཱ་སན་དང་ཁྱོད་གཉིས་ཀྱིས་ཟེར་བ་ཡིན། སྙིང་ཉེ་བའི་ཨ་མེར། ཁོ་ཁྱོད་གཉིས་ཀར་
གཅེས་འདང་ཆེ་བ་འདྲ་འདྲ་ཡིན། འོན་ཀྱང་ཁོས་ཨ་ཕ་ཞིག་ཡིན་པའི་དོན་སྒོ་དེ། ཧཱ་སན་གྱི་
སྟེང་ནས་འཛེམ་མེད་ཕྱིར་མངོན་བྱ་ཐབས་མེད། དེ་བས་ཁོས་ཁོག་སྡུག་ཁྱོད་ཀྱི་སྟེང་ལ་ཕུད་
པ་རེད། ཁྱོད་ཧཱ་སན་དང་མི་འདྲ། ཨ་མེར། ཁྱོད་ནི་སྤྱི་ཚོགས་ཀྱིས་ཁས་འཆེ་བའི་ཕྱེད་ཀ་
དེ་རེད། ཁོའི་ཁྱིམ་རྒྱུད་ཀྱི་རྒྱུ་ནོར། དེ་དང་བསྡོངས་ཏེ་ཡོད་པའི་ཁྲིམས་འགལ་གྱི་རིགས་ངེས་
ཅན་ཞིག་གུ་ཡངས་ལ་བཏང་ཆོག་པའི་དམིགས་བསལ་ཁེ་དབང་། འདི་དག་ཡོངས་སུ་རྫོགས་པ་
ཁྲིམས་མཐུན་སྒོས་ཁྱོད་ལ་སྩོལ་གནང་གི་རེད། དེ་ལྟར་ཁོས་ཁྱོད་མཐོང་ཐེངས་རང་ཉིད་མཐོང་
ཞིང་། ད་དུང་རང་གི་གནོང་འགྱོད་ཀྱང་མཐོང་སོང་བ་རེད། ཁྱོད་ཀྱི་སེམས་ཁམས་འཁང་རའི་
དབང་གིས་ད་དུང་འཇགས་མེད་པའང་ངས་ཤེས་ཐུབ། དོན་དུའང་འདི་དག་ཁྱོད་ལ་དང་ལེན་
བྱ་རུ་འཇུག་རྒྱུ་སྔ་ཙམ་དུ་གདའ། འོན་ཀྱང་ནམ་ཞིག་གི་ཚེ་ཁྱོད་ཀྱིས་དེའི་ཧ་གོ་ཡོང་ངེས།
ལར་ཁྱོད་ཀྱི་ཨ་ཕས་ཁྱོད་ཀྱི་སྟེང་ལ་རེ་བ་བཙན་པོ་འཛིན་ལ། གཅིག་མཚུངས་ཁོ་རང་གི་སྟེང་
ལའང་དེ་ལས་མ་འདས། དོན་ལ་ཁྱོད་ཀྱི་ཨ་ཕའང་ཁྱོད་དང་འདྲ་བར་ཁོག་ན་སྐྱོ་སྡུག་ཡོད་པའི་
མི་ཞིག་ཡིན། སྙིང་ཉེ་བའི་ཨ་མེར།
ཁྱོད་ཀྱི་ཨ་ཕ་ཚེ་ལས་འདས་པའི་གཏམ་ངན་གོ་དུས་ཀྱི་ངའི་སྐྱོ་གདུང་དེ། ལར་འདི་ནས་
ཁྱོད་ལ་དཔེ་འཇོག་ཐབས་ཡོད་པ་ཞིག་མ་རེད། ང་ཁོ་ལ་འདང་རྩིས་ཆེ། དེ་ནི་ཁོ་ངའི་གྲོགས་
པོ་ཡིན་པ་གཅིག་པུས་ཀྱང་མ་ཡིན་པར་ཁོ་ནི་མི་ཡ་རབས་ཤིག་ཡིན་པའི་རྐྱེན་གྱིས་ཀྱང་ཡིན་
ནོ། །ཐ་ན་ཁོ་ནི་འགྲན་ཟླ་བྲལ་བའི་མི་ཞིག་ཡིན་ཞེས་ཀྱང་ལབ་ཆོག འོན་ཀྱང་ངས་ཁྱོད་ལ་ཤེས་
སུ་འཇུག་འདོད་པ་ནི། ཁྱོད་ཀྱི་ཨ་ཕས་ཞེ་གཏིང་ནས་རང་ལ་ལེ་ཁག་དཀྲི་བ་དེ་བཟང་པོར་སྤྱོད་
པའི་ལམ་འདྲེན་དུ་གྱུར་ཡོད། ངེས་པ་དོན་གྱི་བཟང་པོར་སྤྱོད་པ། ཁོས་བསྒྲུབས་ཚད་པོ་ངའི་
ཡིད་ངོར་ཡོད། སྲང་མདོའི་སྤྲང་པོར་སྦྱིན་པ་གཏོང་བ། དྭ་ཕྲུག་སྙོར་ཁང་གསར་བཞེངས་བྱས་
པ། སྒོར་མོ་དག་མཁོ་སྟེ་ཡོད་པའི་གྲོགས་པོར་གནང་བ་སོགས་འདི་དག་ཡོད་ཚད་པོ་ཁོས་འགྱོད་
བཤགས་བྱེད་སྟངས་རེད། དེར་བརྟེན་ངས་བལྟས་ན། སྙིང་ཉེ་བའི་ཨ་མེར། ནག་ཉེས་གང་ཞིག་
བཟང་པོར་སྤྱོད་པ་འབྱུང་བའི་རྐྱེན་དུ་གྱུར་ཚེ། དེ་ནི་ངེས་པ་དོན་གྱི་ཐར་བ་ཐོབ་ཚུལ་རེད།
ངས་རྟོགས་ཐུབ་པ་ནི། མཐར་གཏུགས་ནས་ཡོང་ན། མཆོག་བདག་ཨན་ལཱས་ཁོ་གུ་ཡངས་
ལ་གཏང་ངེས། ཁོས་ཁྱོད་ཀྱི་ཨ་ཕ་གུ་ཡངས་ལ་བཏང་བས་མི་ཚད་ང་ཡང་གུ་ཡངས་ལ་གཏང་
ངེས། ད་རུང་ཁྱོད་ཀྱང་གུ་ཡངས་ལ་གཏང་ངེས། ངའི་རེ་བ་ནི་ཁྱོད་ཀྱིས་ཀྱང་དེ་ལྟར་གནང་
རོགས་ཞུ། གལ་སྲིད་དེ་ལྟར་ཡོང་ན། ཁྱོད་ཀྱིས་རང་གི་ཨ་ཕ་གུ་ཡངས་ལ་གཏང་རོགས། ད་རུང་
ཁྱོད་འཐད་ན། ང་ཡང་གུ་ཡངས་ལ་གཏང་རོགས། འོན་ཀྱང་། ཆེས་གལ་ཆེ་བ་ནི། ཁྱོད་ཀྱིས་རང་
ཉིད་གུ་ཡངས་ལ་གཏང་རྒྱུ་དེ་རེད།
ངས་ཁྱོད་ལ་སྒོར་མོ་ཅུང་ཙམ་བཞག་ཡོད། དོན་ལའང་འདི་ཙམ་ལས་ཡོད་པ་མ་རེད། ངས་
བསམས་ན། གལ་སྲིད་ཁྱོད་གནས་འདིར་ཕྱིར་ལོག་པ་ཡིན་ན། འགྲོ་གྲོན་གང་འཚམ་ཡོད་སྲིད་
ལ། ཡང་དེ་ལ་སྒོར་མོ་འདི་དག་གིས་མི་ལྡེང་བ་མེད་སྙམ། ཕའེ་ཧྲ་ཝ་ན་དངུལ་ཁང་ཞིག་ཡོད།
དེའི་ས་གནས་ཧྥ་ལི་ཏེར་ཕྲིས་དང་ཤེས། ཉེན་འགོག་སྒམ་བུའི་ནང་བླུགས་ཡོད། ལྡེ་མིག་ཁྱོད་ལ་
བསྐྱུར་ཡོད་པ་དེ་རེད།
ང་ལ་མཚོན་ན། ད་ནི་གཞི་ནས་འགྲོ་རན་སོང་། ང་ལ་ཉི་མ་མང་པོ་མི་ལྷག མ་ཟད་ངས་
ཉི་མ་དེ་དག་གཅིག་པུའི་ངང་སྐྱེལ་འདོད། ཉིད་ནས་ང་མི་བཙལ་རོགས། འདི་ནི་ངའི་མཇུག་
མཐའི་རེ་བ་ཡིན།
མཆོག་བདག་གིས་ཁྱོད་ལ་མགོན་སྐྱབས་གནང་བར་ཤོག
ཁྱོད་ཀྱི་ཚེ་རབས་ལས་ཀྱི་གྲོགས་པོ།
ལཱ་ཤེན།
ངས་ནད་ལྭའི་ཕུ་ཐུང་གིས་མིག་འབྱིད་ཙམ་བྱས་རྗེས། འཕྲིན་ཡིག་བལྟབས་ཏེ་ཕྱིར་
སྔས་འོག་ཏུ་བཅུག
ཨ་མེར། ཁྱོད་ནི་སྤྱི་ཚོགས་ཀྱིས་ཁས་འཆེ་བའི་ཕྱེད་ཀ་དེ་རེད། ཁོའི་ཁྱིམ་རྒྱུད་ཀྱི་རྒྱུ་
ནོར། དེ་དང་བསྡོངས་ཏེ་ཡོད་པའི་ཁྲིམས་འགལ་གྱི་རིགས་ངེས་ཅན་ཞིག་གུ་ཡངས་ལ་
བཏང་ཆོག་པའི་དམིགས་བསལ་ཁེ་དབང་། འདི་དག་ཡོངས་སུ་རྫོགས་པ་ཁྲིམས་མཐུན་
སྒོས་ཁྱོད་ལ་སྩོལ་གནང་གི་རེད། འདི་ལཱ་ཤེན་ཧན་གྱི་སྐད་ཆ་རེད། འོན་ཀྱང་ཨ་རི་ནས།
ཨ་ཕ་ངེད་གཉིས་ཀས་ཁེ་བོགས་ཕྲན་ཙམ་གྱི་ཕྱིར་རྙིང་ཆས་ཙག་ཙིག་གི་ཚོང་རྒྱག་ཁུལ་
བྱས་པ་ཡིན། འཚོ་བའི་རྒྱུན་མཐུད་པའི་ཕྱིར་ངོ་སོ་དང་རྩིས་ཐང་མེད་པའི་ལས་ཀ་ཐེབས་
ཆག་ལས་པ་ཡིན། གྲོན་ཆུང་དང་སྲི་ཚགས་ཀྱི་ཕྱིར་སྦགས་བཙོག་གི་སྤྱི་ཤག་སྟེ་ཨ་རིའི་
རྣམ་པ་ཅན་གྱི་སྤྱིལ་བུར་བསྡད་པ་ཡིན། ཡང་ན་འདི་དག་གི་རྐྱེན་གྱིས་ད་གཟོད་ཨ
ངེད་གཉིས་ཨ་རི་ནས་འགྲིག་མོ་མཐུན་པོར་ཆགས་སོང་བ་རེད། མ་ཟད་ཨ་ཕས་སྐབས་
དེའི་དཀའ་ཚེགས་ཀྱི་ལོ་ཟླ་བརྒྱུད་དེ་རང་གི་ཤུལ་འཛིན་མཁན་བུ་དེ་དངོས་སུ་ངོས་ཟིན་
པ་རེད་ལ། ཡང་དེའི་ལུས་སྟེང་ནས་རང་གི་གསང་བའི་བུ་ལས་ངན་དེའི་གྲུབ་ཆ་ཞིག་
མཐོང་སོང་བ་ཡིན་ཡང་སྲིད།
དོན་ལ་ཁྱོད་ཀྱི་ཨ་ཕའང་ཁྱོད་དང་འདྲ་བར་ཁོག་ན་སྐྱོ་སྡུག་ཡོད་པའི་མི་ཞིག་ཡིན།
ལཱ་ཤེན་ཧན་གྱིས་དེ་ལྟར་ཡང་བྲིས་ཡོད་པ་རེད། དེ་འདྲ་ཡིན་ཡང་སྲིད། ངེད་གཉིས་ཀྱིས་
གཅིག་མཚུངས་སྔོན་ཆད་ནག་ཉེས་བཟོས་ཏེ་གཞན་ལ་རྒྱབ་འགལ་བྱས་པ་རེད། འོན་
ཀྱང་། ཨ་ཕས་ནོངས་འགྱོད་དེ་དག་བཟང་པོ་སྤྱོད་པར་བསྒྱུར་སྤྱད་ལམ་བུ་ཞིག་རྙེད་པ་
རེད། ངས་ཅི་ཞིག་བསྒྲུབས་མྱོང་། ནག་ཉེས་ཀྱི་སྡང་གདུག་དེ་རང་གིས་རྒྱབ་འགལ་བྱས་
པའི་མི་དེའི་སྟེང་འཛེམ་མེད་ཕུད་པ་རེད། དེའི་འཕྲོར་ཡོད་ཚད་བརྗེད་སྟོར་གྱི་ཧ་ལ་
འཕེན་པར་བརྩམས་པ་ལས། ངས་ད་དུང་ཅི་ཞིག་བསྒྲུབས་མྱོང་། དེ་ལ་རྐྱེན་བྱས་ཏེ་མཚན་
མོར་གཉིད་ཆག་པ་ཙམ་ལས། ངས་ད་དུང་ཅི་ཞིག་བསྒྲུབས་མྱོང་ཡོད།
མདོར་ན། དོན་དམ་ངས་སྔོན་ཆད་དྲང་བདེན་གྱི་ལས་ཀ་ཅི་ཞིག་བསྒྲུབས་མྱོང་ཡོད།
ནད་གཡོག་མ་ཞིག ཨེ་ཧྲ་མ་རེད། ངས་ཡིད་ལ་མི་དྲན་པའི་བུ་མོ་སྐྲ་དམར་ཅན་
དེས་ཁབ་སྦུག་ཁྱེར་ཏེ་ནང་དུ་ཡོང་ནས “མཱ་ཧྥེ་ཞིག་རྒྱག་དགོས་ཡོད་དམ” ཟེར་བར་
ངས “འོ་ཡ” ཞེས་ལན་བྱིན།
ཕྱི་ཉིན་ཞོགས་པར། ཁོ་ཚོས་ངའི་བྲང་སྦུག་བཤངས་སོང་། ཨ་རྨན་ཏིས་ནད་གཡོག་
མར་མངགས་བཀོད་བྱས་ཏེ་ང་ལ་ཀུ་ཤུའི་ཁུ་བ་ཉུང་ཙམ་ལྡུད་པར་རྩོམ། ཨེ་ཧྲས་ངའི་མལ་
ཁྲིའི་སྔས་ཅོག་སྟེང་སིལ་ཁུ་ཕོར་བ་གང་བསྟེན། ངས་ངོ་ལྟ་ཞིག་གཡོར་རོགས་ཞུས། མོས་
མིག་ཤེལ་ཐོད་པའི་སྒང་དེད་ཅིང་། དྲ་ཡོལ་ཕྱེ་སྟེ་ཞོགས་ཉི་ནང་དུ་འཕྲོ་རུ་བཅུག་རྗེས་ཁ་
ཚུར་འཁོར་ནས། “ཉིན་འགའི་འཕྲོར་ཇེ་བཞུན་ལ་ཡོང་ཐུབ། ན་ནིང་ངའི་བུ་མོའི་མག་
པས་སྦག་སྦག་བཞོན་ཏེ་འཁོར་བགེགས་བྱུང༌། ཁོའི་གདོང་པ་ཡག་པོ་དེ་སྣུམ་ལམ་ངོས་སུ་
བརྡབས་ཏེ་མཆིན་པ་སྦེབ་པོ་འདྲ་ཞིག་ཏུ་བཟོས་སོང་། འོན་ཀྱང་ད་ཡང་ཕྱིར་ཕོ་ཡག་ཅིག་
ཏུ་གྱུར་ཏེ་ལོ་ལེ་ཝུའི╚གློག་བརྙན་འཁྲབ་སྟོན་པ་ཞིག་དང་འདྲ” ཞེས། མོས་ཡང་དང་
བསྐྱར་དུ་ང་ལ་སེམས་གསོ་བྱས་རུང་། ངོ་ལྟའི་ནང་ངའི་གདོང་པ་རེད་ཟེར་བའི་ཤ་ལོག་
དེ་འཆར་ཡོང་དུས་ཨེན་ཙམ་མིན་ན་ངའི་ལག་ནས་ངོ་ལྟ་ཤོར་སོང་། དེ་ནི་ཕར་བལྟས་ན་
མ་རབས་ཤིག་གིས་ངའི་ངོ་པགས་ཀྱི་འོག་ཏུ་སྦུ་གུ་ཞིག་དྲངས་བསྡད་དེ་དབུགས་སྦུད་པ་
ལོས་ཡིན་སྙམ་པ་ཞིག་རེད། མིག་གཉིས་ཀ་སྐྲངས་ཏེ་མཁལ་མ་ཆ་གཅིག་འདྲ། དེ་ལས་
ཀྱང་བཙོག་པ་ནི་ངའི་ཡ་མཆུ་རེད། སྟེང་དུ་ཁྲག་ཐུམ་དང་འཚེམ་སྐུད་ཀྱིས་ཁེབས་ཤིང་།
ཁ་དོག་སྔོ་ནག་དམར་གསུམ་དུ་ཆགས་པའི་སྐྲན་རྡོག་ཅིག་དང་གཉིས་སུ་མ་མཆིས། ང་
དགོད་པར་རྩོམ་དུས་མཆུ་སྒྲོས་སྟེང་ལ་ཟུག་རྔུ་ཤར་རེར་འཁོར། ཧ་ལམ་ཡུན་རིང་དགོད་
མི་ཐུབ་ཚོད། ངའི་འགྲམ་པ་གཡོན་པའང་བཙེམས་འདུག མཁུར་རུས་ཀྱི་མར་གཤམ་
ཙམ་རེད། དཔྲལ་སྒང་གི་བཙེམས་ཤུལ་སྐྲ་མཐའི་འགབ་ན་མངོན། རྐང་པར་རྡོ་འབག་
བརྒྱབ་པའི་ནད་གྲོགས་དེས་ཝུར་ཏོ་སྐད་ཀྱིས་ཅི་ཞིག་ལབ། ངས་ཁོར་ཕྲག་པ་གཟེངས་
ཙམ་དང་མགོ་བོ་གཡུག་ཙམ་བྱས། ཁོས་རང་གི་གདོང་པར་ཐལ་ལྕག་ཡང་མོར་རྡེབ་ཀྱིན་
ཁ་ཆེན་པོར་དགྲད་དེ་སོ་མུ་ཏིག་ཙམ་མེད་པའི་འཛུམ་སྟོན་གྱིན་དབྱིན་སྐད་ཀྱིས། “ཡག་
བྱུང་། ཨན་ལཱས་སྐྱོབ་གྱུར་ཅིག” ཟེར།
ངས་མེ་ལོང་མར་བཞག་མཚམས་ཧྥ་ལི་ཏེས་སའོ་ལ་བྷོ་གཞུག་ལ་ཁྲིད་དེ་ཁྱིམ་དུ་
འཛུལ་བྱུང་། སའོ་ལ་བྷོ་རྐུབ་ཁྲིའུ་སྟེང་ཙོག་སྟེ་མགོ་བོ་མལ་ཁྲིའི་འགྲམ་སྐྱོར་སྟེང་བསྙེས་
ནས་བསྡད།
“ཁྱོད་ཀྱིས་ཤེས་སམ། གནས་འདི་དང་ཅི་ཙམ་མགྱོགས་པོར་ཁ་གྱེས་ཐུབ་ན་དེ་ཙམ་
ཁྱོད་ལ་ཕན་པ་ཆེ།
“སྨན་པ་ཧྥ་ལེ་ཆིས་བཤད་ན…
“ངས་སྨན་ཁང་ལས་འབུད་དགོས་ཟེར་བ་མིན། ཕའེ་ཧྲ་ཝ་དང་ཁ་གྱེས་དགོས་ཟེར་
བ་ཡིན།”
“ཅིའི་ཕྱིར།”
“ངས་བལྟས་ན། ཁྱོད་འདིར་ཡུན་རིང་བསྡད་ན་བདེ་འཇགས་མ་རེད།” ཧྥ་ལི་ཏེས་
སྐད་མགོ་ཇེ་དམར་བསྒྱུར་ཏེ། “ཐ་ལི་པན་ལ་གནས་འདིར་གྲོགས་པོ་མང་། ཁོ་ཚོས་ཁྱོད་
གང་ན་ཡོད་པར་རྩད་གཅོད་བྱེད་ཀྱིན་ཡོད་ཀྱང་སྲིད” ཟེར།
“ངས་བསམས་ན་ཁོ་ཚོ་སྔ་མོ་ནས་བསླེབས་ཚར་འདུག” ངས་ཤབ་ཤུབ་ངང་དེ་
ལྟར་སྨྲས་ཏེ་ཡིད་ལ་སྨ་ར་ཅན་གྱི་སྐྱེས་པ་དེ་འཁོར་ཡོང་། ཉིན་དེར་ཁོ་དེ་ག་ཉིད་ནས་
འགྲེང་སྟེ་ང་ལ་མིག་ཧྲིག་གེར་བལྟས་བསྡད་པ་མིན་ནམ།
ཧྥ་ལི་ཏེས་སྐད་དམའ་མོས། “འགྲོ་སྐྱོད་ཅུང་ཙམ་བྱེད་ཐུབ་དུས། ངས་ཁྱོད་དབྱི་སི་
ལམ་པོ╚རུ་བསྐྱལ་འགྲོ། གཅིག་བྱས་ན་གནས་དེར་ཡང་བདེ་འཇགས་ལྷག་མ་ཞིག་མེད།
དོན་ལ་ཕ་ཁི་སི་ཐན་ཧྲིལ་པོ་ན་བདེ་འཇགས་ལ་ཁག་ཐེག་ཡོད་པའི་ས་ཆ་ཞིག་ཡོད་པ་མ་
རེད། འོན་ཀྱང་གནས་འདི་ལས་དགའ་ཙམ་དུ་གདའ། མ་མཐའ་ཡང་ཁྱོད་ཀྱིས་དུས་ཚོད་
གང་འཚམ་སྲི་ཚགས་བྱ་ཐུབ། མ་རེད་དམ” ཟེར།
“སྙིང་ཉེ་བའི་ཧྥ་ལི་ཏེ། འདིས་ནི་ཐག་ཞོར་འབྲང་འདྲུད་ཁྱོད་ལའང་གནོད་པ་
བསྐྱལ་སྲིད། མ་གཞི་ནས་ཁྱོད་ང་དང་ལྷན་ཅིག་ཡོད་པ་དེ་ཚོར་ཤེས་སུ་བཅུག་ན་མི་འགྲིག
ཁྱོད་ཁྱིམ་ཚང་གི་བདག་པོ་རེད།”
ཧྥ་ལི་ཏེས་ལག་པ་གཡུག་ཙམ་གནང་སྟེ། “ངའི་བུ་གཉིས་ཀ་ལོ་ན་ཆུང་རུང་སྤྱང་
གྲུང་དང་ལྡན། ཁོ་གཉིས་ཀས་རང་གི་ཨ་མ་དང་ཨ་ཅག་གཉིས་ཇི་ལྟར་བསྲུང་དགོས་པ་
ཤེས” ཟེར། ཡང་ཁོ་དགོད་ཞོར། “ཡང་གཅིག་བཤད་ན། ངས་ཁྱོད་ལ་རང་དགར་རོགས་
རམ་བྱ་མི་སྲིད” ཟེར།
“དེ་ལ་ཁྱོད་འཐད་རུང་ངས་དང་ལེན་བྱེད་ཐབས་མེད” ཅེས་ངས་ཁོར་འཛུམ་
མདངས་ཤིག་བསྟན་མ་ཐག་ཁྲག་ཁུ་ཤོར་མོ་གཅིག་མ་ནེའི་སྒང་ལ་བཞུར་བྱུང་། “ཁྱོད་
ཀྱིས་ད་རུང་ང་ལ་རོགས་པ་གཞན་ཞིག་གནང་ཐུབ་བམ།”
“ཁྱོད་ཀྱི་ཕྱིར་དུ་ལན་གྲངས་ཁྲི་མ་འབུམ་ཡང་རུང་།” ཧྥ་ལི་ཏེས་དེ་ལྟར་སྨྲས་བྱུང་།
ང་ལ་ངུ་སྙིང་ཞིག་གཏིང་ནས་བཙངས་ཏེ་ཡོང་། དབུགས་འགྱུ་རྩུབ་པོར་གྱུར། མིག་
ཆུ་ཐར་རེར་འཐོར། ཕྱིར་སློག་ཡོད་པའི་མཆུ་སྒྲོས་ཀྱི་ངོས་སུ་ན་ཟུག་འཁོར་།
“ཁྱོད་ལ་ག་རེ་བྱས་སོང་།” ཧྥ་ལི་ཏེ་ཙབ་ཙོབ་ཏུ་སོང་།
ངས་ལག་པ་གཅིག་གིས་གདོང་པ་བཀབ་ཅིང་གཅིག་གིས་སྔུན་བཀག་སྟེ་བསྡད། ཁ་
པའི་ནང་གི་མི་ཡོད་ཚད་པོས་ཚུར་བལྟས་བསྡད་ཡོད་པ་ངས་ཤེས་ཐུབ། ང་ལ་ཤིན་ཏུ་ཐང་
ཆད་པའི་སྣང་བ་ཞིག་ཤར། སེམས་པ་སྟོང་ཧང་ཧང་དུ་ལུས། ངས “བཟོད་པར་གསོལ” ཞེས་
ལབ། སེམས་ཁྲལ་གྱི་མིག་མདངས་དང་བཅས་སའོ་ལ་བྷོས་ང་ལ་བལྟས་ཏེ་འདུག
ཡང་བསྐྱར་སྐད་ཆ་བཤད་ཐུབ་དུས། ངས་ཧྥ་ལི་ཏེ་ལ་རང་གི་རེ་བ་བཏོན། “ལཱ་ཤེན་
ཧན་གྱིས་བཤད་ན་ཁོ་ཚོ་ཕའེ་ཧྲ་ཝ་ན་བསྡད་ཡོད་ཟེར།”
“དེ་གཉིས་ཀའི་རུས་མིང་ལ་ང་ལ་བྱིན། ད་འུ་ཚོར་དུས་ཚོད་མང་པོ་མེད” ཅེས་
ཧྥ་ལི་ཏེས་གཟབ་ནན་ངང་ང་ལ་བལྟས་ཏེ་སྡོད། ཕར་བལྟས་ན་ང་ལ་ཡང་བསྐྱར་ད་སྔོན་
གྱི་བཟོ་ལྟ་དེ་འདྲ་ཐོན་འགྲོ་བར་སེམས་ཁྲལ་བྱེད་པ་དང་འདྲ། ངས་ཤོག་ཕྱིས་ཤིག་གི་
སྟེང “རྗོན ཁལ་ཏེ་ཝེ། པི་ཏེ“ཁལ་ཏེ་ཝི” ཞེས་བྲིས་ཏེ་ཧྥ་ལི་ཏེར་སྤྲད།
ཧྥ་ལི་ཏེས་ཤོག་ཕྱིས་དེ་བལྟབས་ནས་གློ་ཁུག་ཏུ་བཅུག་རྗེས། “ང་ལམ་སང་ཁོ་ཚོ་
བཙལ་དུ་འགྲོ” ཟེར་ཞིང་། ཡང་སའོ་ལ་བྷོའི་ཕྱོགས་སུ་འཁོར་ཏེ། “སའོ་ལ་བྷོ། ས་རུབ་
རྗེས་ང་ཁྱོད་ལེན་དུ་ཡོང་། སྐུ་ངོ་ཨ་མེར་ཐང་ཆད་དུ་མ་འཇུག་ཨ” ཟེར།
འོན་ཀྱང་སའོ་ལ་བྷོས་ཅི་ཡང་མི་བཤད་པར་སྒེའུ་ཁུང་ཁར་སོང་། གོར་ཧྲུག་དང་ཤིང་
ཤུན་རྒུམ་པའི་ཕུག་རོན་འགའ་སྒེའུ་ཐེམ་ཁར་ཕར་འགྲོ་ཚུར་འགྲོ་བྱེད།
མལ་ཁྲིའི་སྔས་ཅོག་གི་འཐེན་སྒམ་བར་མ་དེ་ལས། ངས《རྒྱལ་ཁབ་ས་རྒྱུས》ཀྱི་དེབ་
རྙིང་ཞིག བཀོལ་མྱོང་ཡོད་པའི་ཞ་སྨྱུག་རྐང་གཅིག མཆེ་བ་རྐང་འགའ་ཆད་ཟིན་པའི་སོ་
མང་གཅིག་བཅས་རྙེད། ལྷག་པར་གདོང་ནས་རྔུལ་ནག་བྱུང་བར་མ་བལྟས་པར་ལག་པ་
བརྐྱངས་ཏེ་ཤོག་ཤོ་རྩེག་མ་ཞིག་ལག་སོན་བྱུང་ཡོད། ཏག་ཏག་གྲངས་ཁ་ཚང་འདུག ཉིན་
དེར་དེ་ཡིད་ན་དྲན་ནས་ངས་སའོ་ལ་བྷོར་ཤོག་ཤོ་རྩེ་འདོད་དམ་ཞེས་དྲིས། འོན་ཀྱང་ཁོས་
ཨ་ལན་ཞིག་ཡོང་བར་རེ་བ་བཟུང་མེད། རྩེད་མོ་ཞིག་རྩེ་རྒྱུ་ཕར་ཞོག ངེད་ཚོ་ཁ་པུར་དང་
གྱེས་རྗེས། ཁོས་ངག་བསྡམས་ཏེ་སྐད་ཆ་ཚིག་གཅིག་བཤད་མྱོང་མེད། འོན་ཀྱང་སྐབས་
དེར་སྒེའུ་ཁུང་ཁ་ནས་ཕྱིར་འཁོར་ཏེ་སའོ་ལ་བྷོས། “ངས་ཧྥན་རྗེ་ཕ་མ་གཏོགས་རྩེ་མི་
ཤེས” ཟེར།
“ཨ་ཧོ་ཞི་ལུ། ཁྱོད་སྙིང་མ་རྗེ། དེའི་རྒྱུ་མཚན་བཤད་ན། ངས་ཧྥན་རྗེ་ཕ་ཡི་མཁན་
ཐོབ་བླངས་ཡིན། དེ་འཛམ་གླིང་ཡོངས་ཀྱིས་ཤེས་ཡོད།” ངས་གོ་སྐབས་འཆོར་དུ་མ་
བཅུག་སྟེ་ཁོར་ཀུ་རེ་རྩེས།
ཁོ་ངའི་འཁྲིས་ཀྱི་རྐུབ་ཁྲིའུ་སྟེང་བསྡད་བྱུང་། ངས་ཁོར་ཤོག་ཤོ་ལྔ་བགོས། “ཁྱོད་ཀྱི་
ཨ་ཕ་དང་ངེད་གཉིས་ཀའི་ལོ་ཚོད་ན་ད་ལྟའི་ཁྱོད་ཀྱི་ལོ་ཚོད་ཙམ་ལས་མེད་དུས། ནམ་
རྒྱུན་ལྷན་ཅིག་རྩེད་མོ་རྩེས་པ་ཡིན། ལྷག་པར་དགུན་ཁར་ཁ་བ་བབས་ཏེ་ཕྱི་ལོགས་སུ་འགྲོ་
ཐབས་མེད་དུས། ཉི་མ་ནུབ་རག་བར་ངེད་གཉིས་རྩེས་ཏེ་བསྡད་པ་ཡིན།”
ཁོས་ཤོ་རྐང་གཅིག་མར་འཕངས། ཐང་གི་ཤོག་ཤོ་རྩེག་མའི་ཁྲོད་རྐང་གཅིག་ཡར་
བཤངས། ཁོས་ཤོག་ཤོའི་ངོར་བལྟས་ཏེ་བསམ་བློ་གཏོང་དུས་ངས་ཁོའི་གདོང་ལ་ལྐོག་ནས་
བལྟས། ཁོ་ཕྱོགས་མང་པོ་ཞིག་ནས་ཁོའི་ཨ་ཕ་དང་འདྲ་ཆགས་པོར་ཡོད། ཤོག་ཤོ་ལག་པའི་
ནང་ནས་བསིབ་གཡབ་ཀྱི་ཚུགས་ཀར་ཐར་གཅོད་སྟངས། མིག་ཟིམ་མེར་ཤོག་ཤོར་ལྟ་བའི་
ཚུགས་ཀ ད་རུང་གཞན་གྱི་མིག་ནང་དུ་བལྟས་པ་ཧ་ཅང་ཉུང་བའི་བཟོ་ལྟ་སོགས། ཧ་ཅང་
ཆ་འདྲ།
ངེད་གཉིས་ཁུ་སིམ་མེར་རྩེས། འཕེན་སྐོར་དང་པོར་ང་རྒྱལ་སོང་། འཕེན་སྐོར་གཉིས་
པར་ངས་ཁོ་རྒྱལ་དུ་བཅུག དེའི་འཕྲོ་ཡི་འཕེན་སྐོར་ལྔ་པོར་ཁྲམ་ཅི་ཡང་མ་བཟོས་མོད། ང་
ཏན་ཏན་ཕམ་སོང་། “ཁྱོད་ཀྱི་ཨ་ཕ་དང་འདྲ་བར། ཁྱོད་ཀྱང་ཤོག་ཤོ་རྩེས་ན་གླགས་ ་མི་
འཁེལ་བ་ཞིག་རེད།” ང་མཇུག་མཐའི་འཕེན་སྐོར་ལས་ཕམ་རྗེས་ངས་ཁོར། “ང་ནམ་
རྒྱུན་ཁྱོད་ཀྱི་ཨ་ཕ་ལས་རྒྱལ་ཐུབ། ངས་བལྟས་ན་དེ་ནི་ཁོས་བསམ་བཞིན་ང་ལ་རྒྱལ་
ཁའི་གོ་སྐབས་སྤྲད་པ་རེད” ཅེས་སྨྲས། ཚིག་མཚམས་ཅུང་ཞིག་བཞག་སྟེ་ངས། “ཁྱོད་
ཀྱི་ཨ་ཕ་དང་ངེད་གཉིས་ཀྱིས་དོན་ལ་བུད་མེད་གཅིག་གི་ནུ་མ་ནུས་ཏེ་ལག་ཆགས་པ་
ཡིན” ཞེས་བཤད།
“དེ་ངས་ཤེས་ཡོད།”
“ཁོས……………ཁོས་ཁྱོད་ལ་ངེད་གཉིས་ཇི་ལྟར་གླེང་མྱོང་།”
“ཁོས་མི་ཚེ་འདིར་ཁྱོད་ལས་ལྷག་པའི་གྲོགས་པོ་མེད་ཟེར།”
ངས་གྲུ་བཞི་མ “ཅེ་ཁི” མཛུབ་བར་ནས་ཡར་མར་སྒུལ་གྱིན་ཁོར། “ང་ཕལ་ཆེར་
ཁོས་བཤད་པ་དེ་འདྲའི་ཡག་པོ་ཞིག་མ་རེད། འོན་ཀྱང་ངས་ཁྱོད་དང་གྲོགས་པོ་བསྒྲིག་
འདོད། ངས་བསམས་ན་ང་ཁྱོད་ཀྱི་གྲོགས་པོར་འགྱུར་ཐུབ་པར་འདུག ཁྱོད་ཀྱིས་བལྟས་
ན་དེ་འདྲ་ཞིག་ཨེ་རེད” ཅེས་འདྲི་ཞོར་ངས་ལག་པ་ཡང་མོའི་ངང་ཁོའི་དཔུང་པའི་སྟེང་
བཞག འོན་ཀྱང་ཁོས་ལུས་པོ་གཞུག་ལ་འཁུམས་སོང་། ཅུང་ཙམ་གྱི་འཕྲོར་ཁོས་ཤོག་ཤོ་
སར་བཞག་སྟེ་རྐུབ་ཁྲིའུ་ལས་ལངས་ནས་ཕྱིར་སྒེའུ་ཁུང་གི་འགྲམ་དུ་སོང་། སྐབས་དེར་ཉི་
མ་ཕའེ་ཧྲ་ཝའི་ནས་ནུབ་པར་གྱུར། དམར་མདངས་དང་ཁམ་མདོག་གི་མཚམས་སྤྲིན་གྱིས་
ནམ་མཁའ་ཡོངས་སུ་གཡོགས། གཤམ་གྱི་སྲང་ལམ་ནས་རླངས་འཁོར་གྱི་དོང་བརྡ། བོང་
བུའི་ཕེ་སྐད། ཉེན་རྟོག་པའི་པི་པིའི་སྒྲ་སོགས་སྒེའུ་ཁུང་ལས་འཛུལ་ཏེ་ཡོང་། སའོ་ལ་བྷོ་
ངུར་ཁའི་གསེག་འོད་ཀྱི་ཁྲོད་དེར་ལངས་ནས་བསྡད། དཔྲལ་བ་ཤེལ་སྒོའི་ངོས་སུ་ཁེན་ཏེ།
ལག་པ་མཆན་ཁུང་ནང་ལ་བཅུག་སྟེ།
དགོང་མོ་དེར། ཨེ་ཧྲ་དང་སྐྱེས་པ་ནད་གཡོག་ཅིག་གི་རོགས་རམ་འོག ངས་སྨན་
ཁང་ནང་བསྡད་རྗེས་ཀྱི་འགྲོ་སྐྱོད་ཐོག་མ་བྱས། དེ་ཡང་ལག་པ་གཅིག་འཁོར་ལོ་སྤྲད་ཡོད་
པའི་གཏིགས་ཁབ་ཀྱི་ལྕགས་སྒྲོམ་ལ་ཁེན་ཞིང་། ལག་པ་ཡ་གཅིག་ནད་གཡོག་གི་ལག་
ངར་སྟེང་ཁེན་ཏེ་ངས་ཁང་པའི་ནང་སྐོར་བ་གཅིག་བརྒྱབ།
ཆུ་ཚོད་སྐར་མ་བཅུ་ཁ་ཞིག་
གི་འཕྲོར་ང་ཕྱིར་མལ་ཁྲིའི་འགྲམ་དུ་ལོག ཡ་ཁོག་ནང་གློ་བས་གཅུ་ལྷོག་རྒྱག ལུས་ཡོངས་
ནས་རྔུལ་ནག་ཕྲོམ་ཕྲོམ་བཞུར། ངལ་ཅུང་ཙམ་གསོས་རྗེས་དབུགས་ཐུང་ལེན་བྱེད་ཀྱིན་
མལ་ཁྲིར་ཕྱིར་བཀན་གྱིས་བསྡད། རྣ་ལམ་དུ་སྙིང་གི་ལྟག་སྒྲ་འཁོར། སེམས་ནང་ནས་ཆུང་
མ་ཤིན་ཏུ་དྲན།
ཕྱི་ཉིན་ཡང་སའོ་ལ་བྷོ་ངེད་གཉིས་ལ་གཅིག་མཚུངས་ཁ་བརྡ་མི་འདུག ཧ་ལམ་ཉིན་
ཧྲིལ་པོར་ཤོག་ཤོ་ཧྥན་རྗེ་ཕ་རྩེས་ནས་བསྡད། དེ་ལྟར་ཉིན་གཅིག་སོང་། ངེད་གཉིས་ཀས་
ཏན་ཏན་ཤོག་ཤོ་ཧྥན་རྗེ་རྩེ་བཞིན་ཧ་ལམ་སྐད་ཆ་བཤད་མྱོང་མེད། ང་ནད་ཁྲིའི་སྒང་ལ་
གསེག་ཁེན་སྒོས་བསྡད། ཁོ་རྐུབ་ཁྲིའུ་རྐང་གསུམ་མའི་སྟེང་སྡོད། ང་ཁང་པའི་ནང་ནས་
ཕར་ཚུར་འགྲོ་བའམ། ཁྱམས་རིང་གི་ཟད་སྣེའི་གསང་སྤྱོད་དུ་འགྲོ་བ་ཕུད། ངེད་གཉིས་
ཀྱིས་མགོ་ནས་མཇུག་བར་ཤོག་ཤོ་རྩེས་ཏེ་བསྡད་པ་ཡིན། མཚན་མོ་དེའི་ནམ་སྨད་ཙམ་ལ་
ངས་རྨི་ལམ་ཞིག་རྨིས། རྨི་ལམ་ཁྲོད་ཨ་སེབ་ནད་ཁང་གི་སྒོ་ཁར་ལངས་འདུག མིག་ཁུང་
དུ་ད་དུང་ཟངས་མའི་ལྒང་ལི་དེ་ཕྲ་ལྟར་བཏབ་འདུག “འུ་གཉིས་ནི་རིགས་གཅིག་པའི་
མི་ཡིན། ཧྭ་སན་ཁྱོད་གཉིས་ཀའི་མ་མ་གཅིག་རེད། འོན་ཀྱང་དོན་ལ་འུ་གཉིས་ད་གཟོད་
བུ་སྤུན་མཚེ་མ་ཡིན།” ཁོས་དེ་ལྟར་སྨྲས་ཏེ་ཁྲམ་འཛུམ་ཁྲོད་ཡལ།
ཕྱི་ཉིན་ཞོགས་པར། ངས་ཨ་རྨན་ཏི་ལ་ང་སྨན་ཁང་ལས་འབུད་འདོད་ཞུས།
“ད་ལྟ་བུད་ན་སྔ་དྲགས།” ཨ་རྨན་ཏི་ངའི་དྲན་ཚུལ་དེར་མི་འཐད། ཉིན་དེར་ཁོས་
ལུས་སུ་གཤག་བཅོས་ཕྱུ་པ་མིན་པར་མཚོ་དམག་མདོག་གི་ནུབ་ལྭ་ཆ་ཚང་ཞིག་གྱོན་
ཞིང་མགྲིན་པར་མགུལ་ཆིང་སེར་པོ་ཞིག་བརྒྱབ་འདུག སྐྲ་གསེབ་ཏུ་སྔར་ལྟར་ཅི་ལི་སྤྱིན་
ཆུ་བསྐུས་འདུག “ད་ལྟ་ད་རུང་སྡོད་རྩ་རུ་དུག་སེལ་སྨན་རྫས་འདེད་སྒང་ཡིན། དེས་
མི་ཚད......”
“ང་མི་འགྲོ་ཀ་མེད་རེད། ངས་ཁྱེད་ལ་ཐུགས་རྗེ་ཆེ་ཞུ། ཁྱེད་རྣམ་པས་ངའི་ཕྱིར་དུ
བསྒྲུབས་པ་མཐའ་དག་གི་ཕྱིར་ཐུགས་རྗེ་ཆེ་ཞུ། འདི་སེམས་གཏིང་གི་སྐད་ཆ་ཡིན། འོན་
ཀྱང་ད་ནི་ང་ངེས་པར་འགྲོ་དགོས།” ངས་བཟློག་ཏུ་མེད་པའི་ཨུ་ཚུགས་བྱས།
“ཁྱོད་གང་ཞིག་ལ་འགྲོ་རྩིས་ཡིན།”
“དེ་ངས་བཤད་མི་རུང་། "
“ཁྱོད་ཐ་ན་གོམ་པ་གང་ལའང་འགྲོ་མི་ཐུབ་པ་འདི་རེད།”
“ང་ཁྱམས་རིང་གི་ཕྱོགས་དེར་སོང་ནས་ཕྱིར་ཡོང་ཐུབ་པར་འདུག ད་སྐྱོན་ཡོད་པ་
མ་རེད།”
ངས་འཆར་གཞི་འདི་བཟོས་པ་ཡིན། ལཱ་ཤེན་ཧན་གྱི་ཉེན་ཟོན་སྒམ་བུའི་ནང་གི་
དངུལ་དེ་བཏོན་ནས་སྨན་རིན་ལ་རྩིས་བརྒྱབ་རྗེས་སྨན་ཁང་ལས་འབུད་རྒྱུ་དང་། དེ་ནས་
རླངས་འཁོར་བསྐོར་ཏེ་དྭ་ཕྲུག་སྙོར་ཁང་དེར་ཕྱིན་ནས། རྗོན་དང་པི་ཏེ“ཁལ་ཏེ་ཝི་གཉིས་
ལ་སའོ་ལ་བྷོ་སྤྲད་རྗེས་དབྱི་སི་ལམ་པོར་བསྐྱོད་རྒྱུ། དེ་ནས་འཕྲོ་ཡི་ལམ་འགྲུལ་ལ་འཆར་
གཞི་བཟོ་ཞོར་རང་ཉིད་ལ་ཉིན་འགའི་དུས་ཚོད་བྱིན་ཏེ། ལུས་པོ་ཅུང་ཞིག་དྲག་སྐྱེད་ཕྱིན་
མཚམས་གཞི་ནས་ཨ་རིར་འཕུར་ན་བསམས་པ་ཡིན།
གང་ལྟར་ཡང་། ཞོགས་པ་དེར་ཧྥ་ལི་ཏེ་དང་སའོ་ལ་བྷོ་གཉིས་ནང་ཁང་ནང་འབྱོར་
བའི་བར། ངས་དང་ཐོག་འཆར་གཞི་དེ་ལྟར་བཟོས་པ་ཡིན། “ཁྱོད་ཀྱི་གྲོགས་པོ། རྗོན་དང་
པི་ཏེ་ཁལ་ཏེ་ཝི། ཁོ་གཉིས་ཕའེ་ཧྲ་ཝ་ན་མི་འདུག” རེ་ཆད་དང་བཅས་ཧྥ་ལི་ཏེས་དེ་
ལྟར་ཟེར།
སྔོན་ཙམ་དེར། ངས་ཆུ་ཚོད་སྐར་མ་བཅུ་ཙམ་སྤྱད་དེ། གཞི་ནས་སྲིང་བལ་གྱི་ཕྱུ་
པ་ལུས་སུ་གྱོན་ཐུབ་ཙམ་བྱུང་བ་ཡིན། བྲང་ཞབས་ལ་སྦུ་གུ་འདྲེན་སའི་ཧར་ཁུང་ཞིག་
བཏོད་ཡོད་པས་ལག་པ་ཡར་འདེགས་དུས་ཤིན་ཏུ་ན། མ་ཟད་ལུས་པོ་འཛུར་ཐེངས་རེར་གློ་
བས་སྟེང་འོག་བརྗེ་འོང་། ངས་རང་གི་དངོས་ཆས་དག་ཁམ་མདོག་གི་ཤོག་ཕད་དེའི་ནང་
བླུགས། ཐང་ཆད་དེ་དབུགས་ཧལ་ཧལ་བྱུང་། གང་ལྟར་ཅི་ནུས་སྒོས་གྲ་སྒྲིག་ཚགས་སུ་ཆུད་
པར་བྱས་རྗེས་ང་མལ་ཁྲིའི་ཁར་ཙོག་སྟེ་བསྒུགས་ཡོད། འོན་ཀྱང་ད་ལྟ་ཧྥ་ལི་ཏེས་གཏམ་དེ་
ཁྱེར་བྱུང་། སའོ་ལ་བྷོ་ཡོང་ནས་ང་ལ་གཏོད་དེ་མལ་ཁྲིའི་ཁར་བསྡད།
“ཁོ་ཚོ་གང་ཞིག་ལ་བུད་སོང་བ་རེད།”
ཧྥ་ལི་ཏེས་མགོ་བོ་འཕྲེད་དུ་གཡུག་གིན། “ཁྱོད་ཀྱིས་ད་དུང་ཧ་མི་གོའམ......” ཟེར།
“ལཱ་ཤེན་ཧན་གྱིས་དེ་ལྟར་བཤད་པ་རེད…………”
“ང་ཨ་རིའི་གཞུང་ཚབ་ཁང་དུ་སོང་བ་ཡིན།” ཧྥ་ལི་ཏེས་ངའི་ཤོག་ཕད་ཕར་བླངས་
ཏེ་ལག་ཏུ་བཟུང་ནས་བཤད་དོན། “གནས་འདི་ན་དེ་འདྲའི་མི་གཉིས་མི་འདུག ཁོ་ཚོས་
བཤད་ན་ཕའེ་ཧྲ་ཝར་རྗོནཁལ་ཏེ་ཝི་དང་པེ་ཏི“ཁལ་ཏེ་ཝི་འབོད་པའི་མི་གཉིས་གཏན་
ནས་ཡོང་མྱོང་མེད་ཟེར། ད་ཅི་བྱ།”
སའོ་ལ་བྷོས་ངའི་འཁྲིས་ནས《རྒྱལ་ཁབ་ས་རྒྱུས》དེ་སློག་གིན་སྡོད།
ང་ཚོ་དངུལ་ཁང་དུ་སྒོར་མོ་དེ་ལེན་དུ་ཕྱིན། སྤྱི་གཉེར་ནི་སྐྱེས་པ་ལྟོ་ལྡིར་ཞིག་རེད།
ཚི་ལེན་གྱི་མཆན་ཁུང་རྔུལ་ཆུས་བངས་འདུག གདོང་ལ་འཛུམ་མདངས་འཁོར་གྱིན་ཁོས་
དངུལ་ཁང་གི་མི་སུའང་དངུལ་དེར་རེག་མྱོང་མེད་ཟེར། ཁོས་གུང་མོ་ཕར་གཡོ་ཚུར་གཡོ་
བྱེད་ཀྱིན་རུ་ངར་ཏན་ཏིག་ངང “གཏན་ནས་མེད” ཟེར། སྨན་ཁང་ནང་ཨ་རྨན་ཏིས་ཀྱང་
དེ་ལྟར་གུང་མོ་ཕར་ཚུར་བསྒུལ་མྱོང་།
རླངས་འཁོར་བསྐོར་ཡོད་ནའང་། དེ་འདྲའི་སྒོར་མོ་ཁུག་རྒན་གང་ཁྱེར་ཏེ་ཕའེ་ཧྲ་
ཝའི་སྲང་ལམ་དུ་འགྲོ་རྒྱུར་དངོས་གནས་ཞེད་སྣང་ཡོང་བ་ཞིག་རེད། དེ་མིན། ངའི་སྣང་བ་
མིན་ན། ང་ལ་ཚུར་ལྟ་མཁན་སྨ་ར་ཆེན་པོ་ཅན་རེ་རེ་ཨ་སེབ་ཀྱིས་མངགས་ཡོང་བའི་ཉུལ་
མ་དང་འདྲ་ལ། རེ་རེ་བཞིན་ཐ་ལི་པན་གྱི་ལག་དམར་ཡིན་པ་དང་ཡང་མཚུངས། དེ་ལས་
ཀྱང་འཇིགས་སྐྲག་ཡོང་བ་ནི། ཕའེ་ཧྲ་ཝ་ན་སྨ་ར་ཆེན་པོ་ཅན་ཧ་ཅང་མང་བར་མ་ཟད་
ཚང་མས་ང་ལ་ཚུར་ཚུར་བལྟས་ཡོང་།
“འུ་གཉིས་ཀྱིས་ཁོ་ཇི་ལྟར་བཀོད་སྒྲིག་བྱ་དགོས་སམ།” ངེད་གཉིས་དལ་བུར་སྨན
ཁང་གི་རྩིས་གཉེར་ཁང་ནས་སྒོར་ཐོན་ཏེ་རླངས་འཁོར་གྱི་ཕྱོགས་སུ་འགྲོ་དུས་ཧྥ་ལི་ཏེས་
དེ་ལྟར་དྲིས་བྱུང་། “སྐམ་སའི་སྐོར་གཡེང་གྲུ་བོའི” འདུག་སྟེགས་རྒྱབ་མར་སྡོད་པའི་
སའོ་ལ་བྷོས་མ་ནེ་བསྐྱོར་ཏེ་ཧོན་ཐོན་རེར་ཤེལ་སྒོ་མར་ཕབ་ཡོད་པའི་དྲ་མ་ལས་ཕྱི་ལོགས་
སུ་བལྟས་འདུག
“ཁོ་ཕའེ་ཧྲ་ཝ་ནས་བཞག་མི་རུང་།” དབུགས་ཧར་ཧར་ངས་དེ་ལྟར་སྨྲས།
“རེད་ལགས། སྐུ་ངོ་ཨ་མེར། ཁོ་གནས་འདིར་སྡོད་མི་རུང་།” ཧྥ་ལི་ཏེས་ངའི་བསྟན་
དོན་ཧ་གོ་འདུག “བཟོད་སྒོམ་གནང་རོགས། ངའི་རང་གིས…………”
“དེ་ལ་ཅི་སྐྱོན། ཧྥ་ལི་ཏེ།” ངས་ཁོར་ཐང་ཆད་པའི་འཛུམ་ཆུང་ཞིག་སྟོན་རྩིས་བྱས་
ཏེ “ཁྱོད་ཀྱིས་ད་རུང་ཁྱིམ་ཚང་གི་ཁ་གསོ་རྒྱབ་འགེབས་བྱ་དགོས” ཞེས་སྨྲས། སྐབས་
དེར་ཁྱི་གུ་ཞིག་རྐང་པ་གཉིས་ཀྱི་ཁར་ཀག་གེར་ལངས་ཏེ་ལག་པ་གཉིས་རླངས་འཁོར་
གྱི་སྒོ་ཁར་ཁེན་ནས་རྔ་མ་གཡོབ། “ངས་བསམས་ན་ད་ལྟ་ཁོ་དབྱི་སི་ལམ་པོ་ལ་ཁྲིད་ན་
རེད།” ངས་སེམས་ཐག་བཅད་དེ་ཚིག་གཅིག་ཁ་སྣོན་བྱས།
དབྱི་སི་ལམ་པོར་དུས་ཚོད་བཞི་ཡི་ལམ་ཐག་རེད། ང་ཕལ་ཆེར་ལམ་ཧྲིལ་པོར་
གཉིད་ལོག་སྟེ་སོང་། ངས་རྨི་ལམ་མང་པོ་ཞིག་རྨིས། འོན་ཀྱང་ཡིད་ངོར་ལུས་ཡོད་པ་ནི་
ཕན་ཚུན་འབྲེལ་མི་ཆགས་པའི་འཚོ་བའི་རྣམ་པ་ཅི་རིགས་རེད། རི་མོའི་དྲས་ཧྲུག་མང་
པོ་ཞིག་འཁོར་ཐག་ལ་བརྒྱུས་ཏེ་སྐོར་གྱིན་པ་ཇི་བཞིན། དེ་དག་ནི་ལྟ་ལོང་མེད་པར་ཀླད་
པའི་ནང་ནས་འཁྱུག་སྟེ་འགྲོ། དཔེར་ན། ཨ་ཕས་ངའི་ཕོ་ལོ་སུམ་ཅུའི་སྐྱེས་སྐར་ལ་ལུག་
ཤ་ཚྭ་སྙལ་བྱེད། སའོ་ལ་ཡཱ་ངེད་གཉིས་ཐོག་མའི་དགའ་བདེར་ཞུགས། ཉི་མ་དབང་ཕྱོགས་
ནས་ཤར། ངའི་རྣ་ལམ་དུ་གཉེན་སྟོན་རོལ་དབྱངས་ཀྱི་སྒྲ་གདངས་མཆེད་ཡོང་། སའོ་ལ་
ཡཱའི་སེན་རྩི་བསྐུས་པའི་མཛུབ་མོ་བཅུ་པོ་དང་ངའི་མཛུབ་མོ་བཅུ་པོ་ཕན་ཚུན་སྣོལ་ཞིང་
སྡེབ། ཨ་ཕས་ཧཱ་སན་དང་ངེད་གཉིས་ཁྲིད་ནས་ཅལ་པ་ཏིའི་འབྲི་ཏ་ས་འཛིན་གྱི་ཚལ་ཞིང་
ཁར་ཕྱིན། བདག་པོ་དེས་སྤྱི་རྒྱ་བཞི་ཉོས་ཚེ་གང་འདོད་བཟའ་ཆོག་ཟེར། དེའི་འཕྲོར་ངེད་
གཉིས་ཀྱིས་འབྲི་ཏ་ས་འཛིན་རྔམ་ཟ་བྱེད་ཀྱིན་འདུག ཧཱ་སན་གྱི་དོར་མའི་རྐུབ་ནས་ཁྲག་
འཛག་བྱུང་། ཁ་བའི་ངོས་སུ་འཐིགས་པའི་ཁྲག་གི་ཁ་དོག་ནག་པོར་སྣང་། དམག་དཔོན་
གྱིས་ཁྲག་རྒྱུན་ནི་ཅི་བས་གལ་ཆེ། ངའི་གཅེས་ཕྲུག་མ་ཟེར། ཨ་ནེ་ཡ་རྨེ་ལཱས་སའོ་ལ་ཡཱའི་
པུས་མགོར་རྡེབ་ཙམ་བྱས་ཏེ་ཨན་ལཱ་ཁོ་ནས་ཡོད་ཚད་ཤིན་ཏུ་མཁྱེན། ཡང་ན་དོན་བྱ་དེ་
འདྲ་མིན་ཡང་སྲིད་ཟེར། མཚམས་ཤིག་ང་ཨ་ཕའི་ཁང་ཀླད་དུ་གཉིད་ཉལ་འདུག ཨ་ཕས་
རྐུ་འཕྲོག་ནི་ནག་ཉེས་ཁོ་ན་ཉིད་དེ་ཡིན་ཟེར། ཁོས་ང་ལ་ཁྱོད་ཀྱིས་རྫུན་ལབ་ཕྱིན། གཞན་
གྱིས་དོན་དངོས་ཤེས་རྟོགས་བྱས་ཆོག་པའི་ཁེ་དབང་བརྐུས་པ་རེད་ཟེར། ལཱ་ཤེན་ཧན་གྱིས་
ཁ་པར་བཏང་འོང་སྟེ། དེ་རུ་ཡང་བསྐྱར་མི་ཡ་རབས་ཤིག་བྱེད་པའི་ལམ་བུ་ཡོད་ཟེར། མི་
ཡ་རབས་ཤིག་བྱེད་པའི་ལམ་བུ………

ལེའུ་ཉེར་བཞི་པ།

གལ་སྲིད་ཕའེ་ཧྲ་ཝ་ནས་ངས་སྔོན་མའི་ཁ་པུར་གྱི་རྣམ་པ་དྲན་པ་ཡིན་ན། དབྱི་སི་
ལམ་པོ་ནི་ཧ་ལམ་ཁ་པུར་གྱི་མ་འོངས་པའི་རྣམ་པ་ཡིན་དུ་སྲིད། གྲོང་ཁྱེར་འདིའི་སྲང་
ལམ་ཡང་ཕའེ་ཧྲ་ཝ་ལས་ཞེང་ཆེ་ལ། ཕའེ་ཧྲ་ཝ་ལས་མངོན་གསལ་གྲ་དག་གད་གཙང་
རེད། ལམ་འགྲམ་དུ་ཤིང་ནཱ་ག་དང་ཁྱུང་ཆེན་སྡོང་བོ་ཚར་དུ་དངར། ཁྲོམ་འདུས་ཀྱི་སྒྲིག་
ལམ་ཡང་ཕའེ་ཧྲ་ཝ་ལས་བཟང་། མ་ཟད། གོམ་བགྲོད་རྒྱག་མཁན་དང་མི་ཤུགས་འཐེན་
འཁོར་མང་པོས་འགྲོ་ལམ་གཅོད་པ་ཞིག་ཀྱང་མ་རེད། གཞིས་མཁར་ཡང་མཛེས་བྱིན་དོད་
ཅིང་དེང་རབས་ཀྱི་ཁྱད་ཆོས་ཀྱིས་ཕྱུག ངས་ད་དུང་གླིང་ག་དང་ལྗོན་ཚལ་ན་མེ་ཏོག་སེ་
རྒོད་དང་མེ་ཏོག་རྨོ་ལི་བཞད་ཡོད་པ་མཐོང་།
ངེད་ཚོས་སྡོད་ས་ཞིག་འཚོལ་གྱིན་སོང་། ཧྥ་ལི་ཏེས་མཱ་ཅལ་རི་བོར་བརྐྱངས་ཡོད་
པའི་སྲང་ཤུར་དེ་ནས་མགྲོན་ཁང་ཆུང་ཆུང་ཞིག་རྙེད། དེར་བགྲོད་པའི་ལམ་སྐབས། ང་
ཚོས་སྐད་གྲགས་ཀྱིས་ཆོད་པའི་ཧྥེ་སཱར་ཆོས་ཁང་བརྒྱུད་ནས་སོང་། འཛམ་གླིང་སྟེང་གི་
ཆེས་ཆེ་བའི་དབྱི་སི་ལན་ཆོས་ཁང་། དེ་གར་བསྟན་པ་ཤིན་ཏུ་དར། ཨར་འདམ་གྱི་ཀ་བ་
མཐོ་ཞིང་བརྗིད། མཆོད་རྟེན་རྩེ་མོ་དགུང་ལ་ཟུག ལྷ་ཁང་དེ་མཐོང་འཕྲལ། ཉོབ་སྟེ་ཡོད་
པའི་སའོ་ལ་བྷོའི་གདོང་གི་རྣམ་འགྱུར་ལ་གྲིམ་རིག་ཅིག་རྒྱས། ང་ཚོའི་རླངས་འཁོར་ལམ་
མདོ་ཞིག་ནས་དཀྱོགས་འགྲོ་བའི་བར། ཁོ་དྲ་མའི་ཁར་ཁེན་ཏེ་མིག་ཧྲིག་གེར་ལྷ་ཁང་དེ་
ལ་བལྟས་ནས་ཡོང་།
ངེད་ཚོས་རྙེད་པའི་མགྲོན་ཁང་ཡང་དེ་སྔོན་ཧྥ་ལི་ཏེ་ངེད་གཉིས་བསྡད་མྱོང་བའི་ཁ་
པུར་གྱི་མགྲོན་ཁང་དེ་ལས་རབ་ཅིག་གིས་ཡག མལ་ཐུལ་དང་མལ་སྟན་ཧ་ཅང་གཙང་།
ས་གདན་གྱི་ངོས་ཀྱང་རྡུལ་རྔུབ་འཕྲུལ་ཆས་ཀྱིས་བཀྲུས་ཡོད་པ་ཤེས་ཐུབ། སྤྱོད་ཁང་ནང་
ཡང་སྦགས་བཙོག་མི་མཐོང་། ད་རུང་ནང་ན་སྐྲ་འཁྲུད་ཆུ། དྲི་ཞིམ་ལྡག་ཆལ། ཁ་སྤུ་གཞར་
ཆས། ཁྲུས་གཞོང་། ཉིང་མོང་གི་དྲི་ཞིམ་འཐུལ་བའི་ལག་ཕྱིས་བཅས་ཁ་ཚང་བཤམས་
འདུག གྱང་ལྡེབས་སུ་ཇི་ལྟར་བྱུང་བ་མི་ཤེས་པའི་ཁྲག་རྗེས་ཀྱང་མི་མངོན། ད་དུང་མལ་
ཁྲི་གཉིས་ཀའི་སྔས་དབྲག་གི་ཅོག་སྟེང་བརྙན་འཕྲིན་འཕྲུལ་ཆས་ཤིག་བཤམས་འདུག
“ལྟོས།” ངས་སའོ་ལ་བྷོར་དེ་ལྟར་བཤད་དེ་ལག་པ་བརྐྱངས་ནས་བརྙན་འཕྲིན་
དེའི་གློག་སྒོ་ཕྱེ—རྒྱང་འཛིན་མི་འདུག གཅུ་འཁོར་གྱི་གློག་སྒོ་ཅན་རེད། ངས་བརྙན་
འཕྲིན་བྱིས་པའི་ལེ་ཚན་ཞིག་གི་སྟེང་བསྒྱུར། དེ་རུ་སྤུ་རིང་འཇོལ་འཇོལ་གྱི་ཁཱར་ཐུན་ལུ་
གུ་གཉིས་ཀྱིས་ཝུར་ཏོ་སྐད་ཀྱིས་གཞས་གཏོང་། པུས་མོ་གཉིས་བྲང་ཁར་གླན་ཏེ་སའོ་ལ་བྷོ་
མལ་ཁྲིའི་སྒང་དུ་སྡོད། ལུས་པོ་ག་ལེར་འགུལ་གྱིན། ཁོའི་སེམས་རྦད་དེ་བརྙན་འཕྲིན་ནང་
དུ་ཤོར། མིག་འབྲས་ལྗང་གུའི་ནང་བརྙན་འཕྲིན་ངོས་ཀྱི་གཟུགས་རིས་དག་ལྡོག་སྟེ་གཡོ།
ངའི་སེམས་སུ་ཐེངས་ཤིག་ཧཱ་སན་ལ་ནར་སོན་རྗེས་ཁོར་ཚོན་ལྡན་བརྙན་འཕྲིན་འཕྲུལ་
ཆས་ཤིག་ཉོ་ཞེས་ཁས་བླངས་པ་དྲན།
“སྐུ་ངོ་ཨ་མེར། ད་ང་འགྲོ་རྒྱུ་ཡིན།” ཧྥ་ལི་ཏེས་དེ་ལྟར་སྨྲས་ཏེ་འགྲོ་ཆས་བྱས།
“དོ་ནུབ་འདིར་ཞག་སྡོད་བྱོས། ལམ་ཐག་རིང་པོ་རེད། སང་ཉིན་སོང་ན་འགྲིག་
ངས་ཁོར་བཤོལ་འདེབས་བྱས།
“ཐུགས་རྗེ་ཆེ། ང་དོ་དགོང་ལམ་དུ་ཆས་ན་བསམས། བྱིས་པ་ཚོར་སེམས་ཁྲལ་ཡོང་
བ་ཞིག་རེད” ཅེས་སྒོ་ཁ་ནས་ཁ་ཕྱིར་འཁོར་ཏེ་ཧྥ་ལི་ཏེས། “བདེ་མོ་བྱོས། སྙིང་ཉེ་བའི
སའོ་ལ་བྷོ” ཟེར། འོན་ཀྱང་སའོ་ལ་བྷོས་ཁོར་ཁ་ཡ་མི་བྱེད་པར་ལུས་པོ་འགུལ་གྱིན་བརྙན་
འཕྲིན་ལ་བལྟས་ནས་སྡོད། བརྙན་འཕྲིན་ངོས་ཀྱི་འཚེར་ཞིང་འགུལ་བའི་འོད་རིས་དག་
ཁོའི་གདོང་ན་ལྡོག་སྟེ་གཡོ།
སྒོ་འགྲམ་ནས་ངས་ཧྥ་ལི་ཏེ་ལ་ཡིག་སྐོག་ཅིག་སྤྲད། ཁ་ཕྱེ་རྗེས་ཁོ་ཧ་ལས་སོང་།
“དངོས་གནས་ཁྱོད་ལ་ཇི་ལྟར་ཐུགས་རྗེ་ཆེ་ཞུ་དགོས་པའང་མི་ཤེས། ཁྱོད་ཀྱིས་ང་ལ་
དེ་འདྲའི་རོགས་རམ་མང་པོ་ཞིག་བྱས་པ་རེད།” ངས་སེམས་གཏིང་ནས་དེ་ལྟར་སྨྲས།
“འདིའི་ནང་ན་སྒོར་མོ་ག་ཙམ་ཡོད།” ཧྥ་ལི་ཏེ་ཅུང་ཞིག་ཙབ་ཙོབ་ཏུ་སོང་།
“ཧ་ལམ་ཨ་སྒོར་སྟོང་ཕྲག་གཉིས།”
“ཨ་ལ་ལ་སྟོང་ཕྲག་གཉིས་ཟེར་རམ………… ” ཁོའི་མ་མཆུས་འདར་ལྷེམ་ཞིག་བརྒྱབ།
ངེད་གཉིས་ཁ་གྱེས་ནས་ཅུང་ཙམ་འགོར་རྗེས། “སྐམ་སའི་སྐོར་གཡེང་གྲུ་བོ” རླངས་
འཁོར་འཇོག་རའི་ལམ་ངོས་ནས་ཕྱིར་འཁོར་ཏེ་སོང༌། ཁོས་དོང་བརྡ་ཐེངས་གཉིས་ལ་
མནན་སོང་། ལག་པ་གཡུག་ཙམ་བྱས། ངས་ཀྱང་ཁོའི་ཕྱོགས་ལ་ལག་པ་གཡོབ་ཙམ་བྱས།
ང་ཕྱིར་མགྲོན་ཁང་དུ་ལོག སའོ་ལ་བྷོ་མལ་ཁྲིའི་སྒང་ན་འཁུམས་ཏེ་ཉལ་འདུག
གཉིད་ཡོད་མེད་མི་ཤེས། ཁོས་བརྙན་འཕྲིན་གྱི་གློག་སྒོ་གཏན་འདུག ང་མལ་ཁྲིའི་སྟེང་
ཙོག ན་ཟུག་གིས་མཆུ་འདབ་འཆུས་ཤིང་ཡོ་སྟེ་སོང་། དཔྲལ་སྒང་ནས་སིམ་སིམ་བརྡོལ་
པའི་རྔུལ་ཆུ་གྲང་མོ་ཕུ་ཐུང་གིས་ཕྱིས། ངའི་སེམས་ལ་ཡར་འགྲེང་མར་སྡོད་དང་མལ་ཁྲི་
ལས་ཁ་ལོ་ཅི་ཙམ་འཁོར་ན་ད་གཟོད་ན་ཟུག་འདི་དག་ཅུང་ཞིག་བདེ་རུ་འབབ་ཐུབ་བམ་
སྙམ། དུས་ནམ་ཞིག་ལ་རང་གིས་ཀྱང་སྲ་གཟུགས་ཀྱི་ཟས་རིགས་བསྟེན་ཐུབ་བམ་སྙམ།
སད་ཀྱིས་བཅོམ་པའི་མལ་ཁྲིའི་སྒང་གི་བྱིས་པ་འདི་ལ་རང་གིས་ག་རེ་བྱ་དགོས་སམ་
སྙམ། འོན་ཀྱང་། དེའི་ཐད་ལ་ངའི་སེམས་ནང་ཏག་ཏག་ཐབས་བཀོད་ཅིག་དྲན་གྱིན་ཡོད།
ཅོག་སྒམ་སྟེང་གི་གློག་གི་ཆུ་ལྟར་དེ་ལས་ཆུ་ཁོལ་ཕོར་བ་གང་བླུགས་ཏེ། ངས་ཨ་རྨན་
ཏིས་བྱིན་པའི་སྨན་རིལ་བསྟེན། ཆུ་དྲོ་མ་འཇམ་རེད་ལ་བྲོ་བ་ཅུང་ཞིག་ཁ། དྲ་ཡོལ་འཐེན་
ཏེ་ང་མལ་ཁྲིའི་སྒང་ག་ལེར་བསྙེས། ཚོར་སྣང་ཞིག་ལ་བྲང་ཁོག་འགས་སྙམ་བྱེད། ན་ཟུག་
བག་ཙམ་འཇགས་ཏེ་དབུགས་སླར་ཡང་འབྱིན་རྔུབ་བྱེད་ཐུབ་དུས། ངས་བལ་ཕྱར་ཡར་
འཐེན་ཏེ་པུས་མོའི་སྒང་ལ་བཀབ་ནས་ཨ་རྨན་ཏིའི་སྨན་གྱི་ནུས་པ་ཐོན་པར་བསྒུགས་
ནས་བསྡད།
ཕྱིར་སད་དུས་ཁང་པའི་ནང་མུན་ནག་འཐིབས་འདུག དྲ་ཡོལ་གྱི་སྲུབས་ཀར་ནམ་
མཁའ་རྟ་རྔ་འདྲ་ཞིག་མངོན། དེ་ནི་ས་སྲོད་ནས་སྨག་ནག་ཏུ་འགྱུར་གྱིན་པའི་གནམ་
མདོག་ཁམ་ནག་དེ་རེད། རྔུལ་ཆུས་མལ་ཐུལ་དང་མལ་སྟན་བརླན་པར་བཟོས་འདུག མགོ་
བོ་གདོས་སུ་ལྕི། རྨི་ལམ་རྨིས་པ་དྲན་ཐུབ། ཅི་ཞིག་རྨིས་པ་མི་དྲན།
ངས་སའོ་ལ་བྷོའི་མལ་ཁྲིའི་ཕྱོགས་སུ་བལྟས། ཨ་ཁ་ཁ། མལ་ཁྲི་སྟོང་བ་རེད། ངའི་
སེམས་པ་ལྕིད་ཀྱིས་ཐུར་ལ་དཔྱངས། ངས་ཁོའི་མིང་ནས་བོས། འབྱིན་ཐོན་པའི་སྐད་སྒྲ་
དེར་ང་རང་ཉིད་ཀྱང་ཧད་དེ་སོང་། རང་ཁྱིམ་དང་ལེ་དབར་ཁྲི་ཡིས་བསྐལ་པའི་ཁང་མིག་
མུན་འཐོམས་ཤིག་ཏུ། ལུས་པོར་གསོན་ཐིག་མེད་པར་རྨ་ཁ་ཧྲམ་མེར་བརྡལ་ཞིང་། ཉིན་
ཤས་སྔོན་ལ་ལས་དབང་གིས་འཕྲད་པའི་བུ་ཆུང་ཞིག་གི་མིང་ནས་འཛེར་སྐད་ལྷང་ལྷང་
འབོད་དགོས་བྱུང་བ་འདི་ཀོ་ཅི། ཨ་ཆད་འུ་ཐུག་ཟེར་བ་འདི་ལས་ཅི། ངས་ཡང་བསྐྱར་ཁོའི་
མིང་ནས་བོས། ཨ་ལན་མི་ཐོས། འགྲེ་ལྡོག་རྒྱག་གིན་ཡར་ལངས་ཏེ་སྤྱོད་ཁང་ནང་བལྟས་
རུང་ཁོ་དེར་མི་འདུག ཕྱི་ལོགས་ཀྱི་ཁྱམས་རིང་དུའང་ཁོའི་གྲིབ་མ་ཙམ་མི་མཐོང་།
ཁང་སྒོར་ཟྭ་བརྒྱབ་སྟེ་ལག་པ་ཡ་གཅིག་ཁྱམས་རིང་གི་པུ་ཤུ་ལ་ཁེན་གྱིན། ང་ཁྱར་རེ་
ཁྱོར་རེར་དཀྱིལ་ཚོམས་སུ་ཡོད་པའི་སྤྱི་གཉེར་གཞུང་སྒྲུབ་ཁང་དུ་སོང་། དཀྱིལ་ཚོམས་
ཀྱི་ཟུར་སྐྱོག་ཅིག་ན་ས་རྡུལ་གྱིས་ནོན་པའི་འགྱིག་གི་ཏ་ལ་ལྗོན་པ་ཞིག ཁ་དོག་དམར་སྐྱ་
ཅན་གྱི་ཆུ་བྱ་མེ་རྐང་ཁྱུ་ཡིས་ལྡེབས་རིས་ངོས་ན་འཕུར་གར་རྩེན། ངོས་སུ་
འགྱིག་ཤོག་སྦྱར་ཡོད་པའི་སྒྲོམ་སྟེགས་ཀྱི་རྒྱབ་དེ་ནས། ངས་ཚགས་པར་ཀློག་གིན་པའི་སྤྱི་
གཉེར་རྙེད། སའོ་ལ་བྷོའི་ཚུགས་ཀ་བཤད་ཀྱིན་དེ་འདྲའི་བུ་ཆུང་ཞིག་ཨེ་མཐོང་དྲིས། ཁོས་
ཚགས་པར་མར་བཞག རྒན་པའི་མིག་ཤེལ་མར་ཕབ། ཁོའི་སྐྲ་ལོ་སྣུམ་ཅབ་ཅབ་ཏུ་འདུག
གྲ་དག་པའི་ཁ་སྤུ་ལ་སྐྱ་ཞད་ཆེ། ལུས་སྟེང་ནས་ངས་མིང་མི་དྲན་པའི་ཚ་བའི་ས་ཁུལ་གྱི་
ཤིང་ཏོག་ཅིག་གི་དྲི་མ་འཐུལ་ཡོང་།
“བུ་ཆུང་ཟེར་རམ། ཁོ་ཚོ་ནམ་ཡིན་རུང་ཕྱི་ལོགས་སུ་རྩེ་རུ་འགྲོ་རྒྱུར་དགའ།” ཁོས་
དངན་པ་ཞིག་འཐེན་ཏེ། “ང་ལའང་བུ་གསུམ་ཡོད། ཁོ་ཚོ་ཉིན་བཞིན་ཕྱི་རོལ་དུ་
འཁྱམས་སོང་སྟེ་གྲིབ་མ་ཙམ་ཡང་མི་མཐོང་། ནམ་རྒྱུན་ཁོ་ཚོའི་ཨ་མར་ལན་ཆགས་བཟོ་
ཡོང” ཟེར། ཁོས་ཚགས་པར་གྱིས་རླུང་གཡོབ་ཀྱིན་ངའི་མ་ནེའི་སྒང་ལྟ་ཞིང་སྡོད།
“ངས་བལྟས་ན་ཁོ་སྒོ་ཕྱིར་རྩེ་རུ་སོང་བ་མ་རེད། ངེད་གཉིས་ས་ཆ་འདིའི་མི་མིན།
ཁོ་མགོ་འཁོར་འགྲོ་བར་ང་ལ་སེམས་ཁྲལ་ཆེ།” ངས་བྲེལ་ཚུབ་ངང་དེ་ལྟར་བཤད།
ཁོས་མགོ་བོ་འཕྲེད་དུ་གཡུག་ཙམ་བྱས་ནས། “སྐུ་ཞབས། ཁྱོད་ཀྱིས་བུ་དེ་ལ་མིག་རྫི་
ཡག་པོ་བྱས་ན་རེད” ཟེར།
“དེ་ངས་ཅི་ལ་མི་ཤེས། འོན་ཀྱང་ང་གཉིད་ལོག་སོང་བ་རེད། ཕྱིར་སད་དུས་ཁོ་
མཐོང་རྒྱུ་མི་འདུག" ངས་སྒུག་བཟོད་མེད་པར་དེ་ལྟར་སྨྲས།
“བུ་ཆུང་ལ་ལྷག་པར་གཅེས་སྲུང་ཡག་པོ་བྱ་དགོས། དེ་ཁྱོད་ཀྱིས་ཤེས་ཚོད་རེད།
“རེད་ལགས།” ངའི་ཁྲག་དང་དབུགས་ཡོངས་སུ་ཡར་ཡར་འཕྱུར་བྱུང་། ངའི་
སྔངས་འཚབ་ལ་ཁོས་འདི་ལྟར་དོ་མེད་སྣང་མེད་བྱས་ན་འགྲིག་གམ། ཁོས་ཚགས་པར་
ལག་པ་ཡ་གཅིག་དེར་སྤར་ནས་མུ་མཐུད་དུ་རླུང་གཡོབ། “ཁོ་ཚོར་ད་ལྟ་རྐང་འཁོར་
དགོས་ཟེར།"
“སུ་ཚོ།”
“ངའི་བྱིས་པ་ཚོ། ཁོ་ཚོས་ནམ་རྒྱུན། ཨ་ཕ། ཨ་ཕ། ཉིད་ནས་ངེད་ཚོར་རྐང་འཁོར་
ཞིག་ཉོ་རོགས། ངེད་ཚོས་ཁྱོད་གཉིས་ལ་དོན་དག་གང་ཡང་མི་བཟོ། ཞུ་བ་བྱེད། ཨ་ཕ་
ཟེར།” ཁོས་ཁོང་དགོད་ཅིག་བརྒྱབ་སྟེ། “རྐང་འཁོར། ཧུན། ངས་ཁྱོད་ལ་ཁག་ཐེག་བྱས་
ཆོག རྐང་འཁོར་ཉོས་ཚེ་ཁོ་ཚོའི་ཨ་མས་ང་བཤའ་སྲིད་པར་ཐེ་ཚོམ་བྱ་དགོས་མེད” ཟེར།
ངས་རང་དབང་མེད་པར་ཀླད་པའི་ནང་སྐབས་དེའི་སའོ་ལ་བྷོའི་གནས་སྟངས་ལ་
རྟོག་བཟོ་བྱས། དེ་རུ་སའོ་ལ་བྷོ་བསད་དེ་སྲང་མདོར་གཡུགས་འདུག ཡང་ན་རྐང་ལག་
བཀྱིག་ཅིང་ཁ་ནང་དུ་རས་བརྫངས་ཏེ་འཇིབ་འཁོར་ཞིག་གི་གཞུག་སྒམ་ནང་བཅུག་
འདུག ངས་ཁོ་རང་གི་ལག་ནས་འཆི་རུ་འཇུག་མི་འདོད། ངས་ཁོ་རང་གི་ཕྱིར་དུ་འཆི་རུ་
འཇུག་མི་འདོད། “འོ་བརྒྱལ༞༞………” ངས་སྨིན་མ་བསྡུས། ངས་སྤྱི་གཉེར་དེའི་སྲིང་བལ་
གྱི་ཕུར་ལོ་སྔོན་པོའི་གོང་བའི་ངོས་སུ་བྲིས་ཡོད་པའི་ཚོང་རྟགས་ཀྱི་ཡི་གེ་དེ་མཐོང་།
“སྐུ་ཞབས་ཧྥེ་ཡ་ཙི། ཁྱོད་ཀྱིས་ཁོ་མཐོང་ཨེ་བྱུང་།”
“བུ་དེ་ཟེར་རམ།”
ངས་ཁོང་ཁྲོའི་མེ་ལྕེ་མར་མནན་ནས། “ཏག་ཏག བུ་དེ། ང་དང་ལྷན་དུ་ཡོང་བའི་བུ་
དེ། ཨན་ལཱས་མཁྱེན། ཁྱོད་ཀྱིས་ཁོ་མཐོང་བྱུང་ངམ” ཞེས་དྲིས།
རླུང་གཡབ་གཡོབ་མཚམས་བཞག་ཅིང་མིག་ཟུང་ལ་གྲིམ་རིག་ཅིག་བརྒྱབ་སྟེ། “འདི་
འདྲ་ང་ལ་འགྲོ་བ་མ་རེད། མྱི་ལྡང་། ཁོ་འབོར་དུ་འཇུག་མཁན་དེ་ང་མ་རེད” ཟེར།
ཁོས་བཤད་པ་འགྲིག འོན་ཀྱང་ངའི་ཁོང་ཁྲོ་འཇགས་ཐབས་མི་འདུག “ཁྱོད་འགྲིག
ང་འཆུག ངས་འཆུག་སྐྱོན་བཟོས་སོང་། ཁྱོད་ཀྱིས་ཁོ་ཨེ་མཐོང་།”
“དགོངས་དག” མིག་ཤེལ་ཕྱིར་བསྐྱོན་ཏེ་ཚགས་པར་ཁ་ཕྱེ་ནས་ཁོས་བཙན་གཏམ་
གྱི་ཁ་སྟབས་ནས། “ངས་དེ་འདྲའི་བུ་མཐོང་མྱོང་མེད” ཟེར།
སྒྲོམ་སྟེགས་ཀྱི་འགྲམ་ནས་ཅུང་ཞིག་ལངས་བསྡད་དེ་ངས་ཁོང་ཁྲོ་མར་མནན། དེའི་
འཕྲོར་དཀྱིལ་ཚོམས་བརྒྱུད་དེ་སྒོ་མོ་གཟས་ནས་ཕྱིན། སྐབས་དེར་ཁོས། “ཁོ་གང་ཞིག་ལ་
འབྲོ་སྲིད་པར་བསམ་བློ་ཨེ་བཏང་ཨེ་མྱོང” ཟེར།
“མ་མྱོང་།” ང་ལ་ངལ་དུབ་ནར་མར་འཁོར། ཞེད་ཅིང་འཚིག་པ་གཏིང་ནས་ཟ།
“ཁོར་དགའ་ཕྱོགས་འདྲ་ཡོད་དམ།” ངས་ཁོས་ཚགས་པར་ཕར་བལྟབས་པ་
མཐོང་། “ངའི་བྱིས་པ་ཚོར་དཔེ་བཞག་ན།
ཅི་བྱུང་ཡང་ཨ་རིའི་སྟོབས་འཛིང་གློག་བརྙན་
ལ་བལྟ་དགོས་ཡོད། ལྷག་པར་ཨཱ་ནོའམ…………ཅི་ཟེར……………ཧྲི་བ………ག་རེ་ཟེར་ན། དེའི་
གློག་བརྙན......”
“དབྱི་སི་ལན་ཆོས་ཁང…………དབྱི་སི་ལན་ཆོས་ཁང་ཆེན་མོ།” ངའི་ངག་ནས་དེ་
ལྟར་ཐལ། ལམ་སྐབས་དབྱི་སི་ལན་ཆོས་ཁང་བརྒྱུད་ཡོང་དུས། ཉོབ་སྟེ་ཡོད་པའི་སའོ་
ལ་བྷོའི་རྣམ་རིག་གློ་རྡེག་སོར་དུ་ཆུད་ཅིང་། དྲ་མའི་ཁར་ཁེན་ནས་ལྷ་ཁང་དེར་ལྟ་བའི་
ཚུགས་ཀ་ངའི་ཡིད་ལ་ཐོལ་གྱིས་འཁོར།
“ཧྥེ་སཱར་ཟེར་རམ།"
“རེད་ལགས། ཁྱོད་ཀྱིས་ང་དེར་བསྐྱལ་ཐུབ་བམ།”
“ཁྱོད་ཀྱིས་དེ་འཛམ་གླིང་གི་ཆེས་ཆེ་བའི་དབྱི་སི་ལན་ཆོས་ཁང་ཡིན་པ་མི་ཤེས་སམ།”
“མི་ཤེས། འོན་ཀྱང་-...- ”
“ཏན་ཏན་དེའི་ར་སྐོར་ནང་ལ་མི་འབོར་བཞི་ཁྲི་ཤོང་ཐུབ།”
“ཁྱོད་ཀྱིས་ང་དེར་བསྐྱལ་ཨེ་ཐུབ།”
“དེ་ལ་འདི་ནས་སྤྱི་ལེ་གཅིག་གི་ལམ་ཐག་ཀྱང་ཡོད་པ་མ་རེད།” སྒྲོམ་སྟེགས་ཀྱི་
ཕར་ཕྱོགས་ནས་ཡང་ལངས་ཞོར་ཁས་དེ་ལྟར་ཟེར།
“ངས་ཁྱོད་ལ་རླངས་འཁོར་གྱི་གླ་ཆ་སྤྲད་ཡོང་།”
དངན་པ་ཞིག་འཐེན་ཏེ་མགོ་བོ་འཕྲེད་དུ་གཡུག་ཞོར་ཁོས། “འདི་ནས་སྐྱུགས་
སྡོད" ཟེར། ཁོ་ནང་ལོགས་ཀྱི་ཁང་པར་འཛུལ་སོང་། ཕྱིར་ཡོང་དུས་མིག་ཤེལ་གཞན་ཞིག་
བརྗེས་འདུག ལག་ཏུ་ལྡེ་མིག་ཕྲེང་སྐོར་གཅིག་འཛིན། སཱ་རཱེ"གཡེང་ཤམ་བྱས་པའི་བུད་མེད་
གཟུགས་ལྟིག་ཅིག་རྗེས་སུ་འབྲང་འདུག མོ་སྒྲོམ་སྟེགས་ཀྱི་འདུག་སྟེགས་དེར་བསྡད་སོང་།
“གླ་ཆ་མི་དགོས།” ཁོས་ངའི་ཕྱོགས་ལ་དབུགས་སྦུད་ཀྱིན། “ངས་ཁྱོད་རླངས་
འཁོར་ལས་དེར་གར་ལམ་སང་བསྐྱལ་འགྲོ། རྒྱུ་མཚན་བཤད་ན་ང་ཡང་ཁྱོད་དང་འདྲ་བར་
ཨ་ཕ་ཞིག་ཡིན” ཟེར།
ངའི་སེམས་ལ་ངེད་གཉིས་ཀྱིས་སྨག་རྦད་དེ་འཆད་རག་བར་གྲོང་ཁྱེར་གྱི་ཕྱོགས་
མཚམས་སོ་སོར་ཁོ་བཙལ་དགོས་རྒྱུ་རེད་སྙམ། རང་གིས་ཧྥེ་ཡ་ཙིའི་སྙིང་རྗེའི་མིག་
མདངས་འོག སའོ་ལ་བྷོའི་ཚུགས་ཀ་ཞིབ་བརྗོད་བྱེད་ཀྱིན་ཉེན་རྟོག་ཁང་ལ་ཞུ་གཏུག་བྱ་
དགོས་རྒྱུ་རེད་སྙམ། ལྷག་པར་ཉེན་རྟོག་དཔོན་དེས་ངལ་དུབ་འདྲེས་པའི་སུན་སྣང་གི་ཁ་
སྟབས་དང་བཅས་གཞུང་དོན་འགྲོ་ལུགས་ལྟར་སྔོན་འགྲོའི་འདྲི་རྟོག་སྤམ་པོ་ཞིག་བྱེད་
ཅིང་། མཐར་གནས་ཚུལ་ངོ་མ་ལོན་རྗེས་སོ་སོའི་ཆགས་སྡང་འཁུར་ཡོང་སྟེ —ཤི་ཚར་
བའི་ཨ་ཧྥུ་ཧན་གྱི་བྱིས་པ་ཞིག་གི་ཕྱིར་དུ་ཁྱོད་ལ་རོགས་པ་གནང་མཁན་ཡོད་དམ་ཞེས་
འཕྱ་སྨོད་རྒྱག་ཡོང་སྙམ།
འོན་ཀྱང་། ཁ་ཆེ་ལྷ་ཁང་དང་གོམ་པ་བརྒྱ་ཙམ་ཡོད་པའི་ས་དེ་ནས་ངེད་གཉིས་ཀས་
ཁོ་རྙེད་བྱུང་། ཕྱེད་ཀ་རླངས་འཁོར་གྱིས་བཀང་ཟིན་པའི་ར་བ་དེའི་གསིང་ཁུད་ཅིག་ཏུ་
ཙོག་སྟེ་འདུག ཧྥེ་ཡ་ཙིས་དེ་གར་རླངས་འཁོར་གྱི་ཁ་འཐེན་ནས་བསྡད། ང་སར་འབབ་ཏུ་
བཅུག་རྗེས་ཁོས “ང་ཕྱིར་ལོག་འགྲོ” ཟེར།
ངས་ཁོར “ལགས་སོ། །ངེད་གཉིས་ཕྱིར་རྐང་ཐང་གིས་སོང་ཆོག ཐུགས་རྗེ་ཆེ། སྐུ་
ཞབས་ཧྥེ་ཡ་ཙི། དངོས་གནས་ཐུགས་རྗེ་ཆེ” ཞེས་ཕར་འགྲོ་དུས་ཁོས་ཕྲག་པ་ཡ་གཅིག་དྲ་
མ་ལས་ཕྱི་ལོགས་སུ་ཕུད་ཡོང་སྟེ “ངས་ཁྱོད་ལ་སྐད་ཆ་འགའ་དྲིས་ན་ཨེ་ཆོག” ཟེར།
“གསུངས་རོགས” ཞེས་ངས་ཁོས་སྐད་ཆར་བསྒུགས།
དགོང་སྲོད་ཀྱི་མུན་པའི་ཁྲོད། ཁོའི་གདོང་ནས་ལྡོག་འོད་མོག་པོ་འཕྲོ་བའི་མིག་ཤེལ་
ལས་ཅི་ཡང་མི་མཐོང་། “ཁྱོད་ཚོ་ཨ་ཧྥུ་ཧན་གྱི་མི………དྲང་མོར་བཤད་ན། གནས་ཚུལ་
དང་ཕྲད་དུས………ཁྱོད་ཚོ་ཅུང་ཞིག་ཧོལ་རྒྱུག་རེད……………ཧོལ་རྒྱུག…..…’
ང་ཧ་ཅང་ཐང་ཆད། ལུས་ལ་ཟུག་རྔུ་ཆེ། མ་ནེས་འདར་ལྷེམ་རྒྱག བྲང་ཁོག་དང་
གསུས་པའི་སྒང་གི་སྡུག་ཤི་རྒྱག་རྒྱུའི་རྨ་ཁ་དེ་དག་ནི། ཨ་ན་མ་ན་སུ་ཞིག་གིས་སྐྱི་པགས་
ངོས་སུ་ལྕགས་ཀྱུ་མཛེར་ཏེ་གསིག་འཐེན་རྒྱག་གིན་པ་དང་འདྲ། དེ་འདྲ་ཡིན་རུང་། ཅི་ཆ་
མེད་པར་ང་ལ་གཏིང་ནས་དགོད་ཁ་ལངས། ངས་ཧྥེ་ཡ་ཙི་ལ་བལྟས་བསྡད་དེ་ཧ་ཧ་ཞེས་
གད་མོ་བརྒྱབ།
“ངས…………ངས་བཤད་འདོད་པ………” ཧྥེ་ཡ་ཙིས་སྐད་ཆ་བཤད་ཀྱིན་འདུག
སྐབས་དེར་ཡང་ངས་ཧབ་ཆ་བརྒྱབ། མགྲིན་སྦུག་ལས་འགག་གིན་ཡོང་བའི་དགོད་སྒྲ་དག
འཚེམ་བཟོ་བརྒྱབ་ཡོད་པའི་མཆུ་འདབ་ནས་འཕྱུར་ཏེ་ཡོང་།
“སྨྱོས་ཟིན་འདུག ཧོལ་རྒྱུག་མཁན་ཚོ།” ཧྥེ་ཡ་ཙིས་དེ་ལྟར་ལབ་སྟེ་སྣུམ་སྒོ་ཤུགས་
ཀྱིས་མནན་ཞིང་འཁོར་ལོས་སྣུམ་ལམ་ངོས་ནས་གཙུབ་འཁོར་ཁ་ཤས་བརྒྱབ་རྗེས་གཞུག་
གློག་དམར་ཚུབ་ཚུབ་རླངས་འཁོར་གཞི་ནས་མཚན་འོད་རབ་རིབ་ཁྲོད་ཡལ་སོང་།
“ཁྱོད་ཀྱིས་ང་སྐྲག་ཏུ་བཅུག་སོང་།” ཁོའི་འཁྲིས་སུ་མར་སྡོད་ཞོར་ངས་དེ་ལྟར་
ལབ། སྐེད་པ་བསྒུར་བ་ལས་ཡོང་བའི་ན་ཟུག་བཟོད་བསྲན་བྱས།
རབ་རིབ་ཀྱི་མིག་མདངས་ཁྲོད། ཁོས་ཧྥེ་སཱར་ཆོས་ཁང་ལ་བལྟས་ཏེ་སྡོད། དབྱི་སི་
ལན་ཆོས་ཁང་དེའི་ཕྱི་དབྱིབས་ནི་གུར་ཆེན་པོ་ཞིག་དང་འདྲ། དེ་རུ་འཇིབ་འཁོར་གང་
མང་འགྲོ་འོང་བྱེད། ལྭ་དཀར་གྱོན་མཁན་དད་ལྡན་རྒྱུན་མི་འཆད། ངེད་གཉིས་ཁུ་སིམ་
མེར་ལུས། ང་སྡོང་བོར་གསེག་སྟེ་བསྙེས་ཤིང་པུས་མོ་བྲང་ཁར་གཏད་དེ་སའོ་ལ་བྷོ་ངའི་
ལོགས་སུ་བསྡད། ངེད་གཉིས་ཀས་གསོལ་འདེབས་རྫོགས་པའི་ཅོང་སྐད་ལ་ཉན་ཞིང་
བསྡད། ཉི་འོད་ནུབ་པ་དང་བསྟུན་ཁང་ཆེན་དེ་གློག་འོད་ཁྲ་ཆིལ་དགུ་ཆིལ་གྱིས་གསལ་
བྱུང་བར་བལྟས་ཏེ་བསྡད། སྨག་མུན་ཁྲོད་ན་རྣོ་ཕ་ལམ་བཞིན་འོད་དུ་འཚེར་བའི་ཆོས་
ཁང་དེས། མཚན་མོའི་བར་སྣང་གསལ་དུ་བཀར་སོང་། སའོ་ལ་བྷོའི་གདོང་པ་གསལ་དུ་
བཀར་སོང་།
“ ཁྱོད་མ་ཙ་ཧྲ་ལེ་ཕི་རུ་སོང་ཨེ་མྱོང་།” མ་ནེ་པུས་མགོར་བཀན་ཏེ་སའོ་ལ་བྷོས་དེ་
ལྟར་དྲིས།
“སྔོན་ཆད་སྔོན་ཆད་ཅིག་ལ་སོང་མྱོང་། བློ་ངོར་དེ་འདྲ་གསལ་བོ་མ་རེད།”
“ང་ཆུང་དུས་ཨ་ཕས་དེ་གར་འཁྲིད་མྱོང་། ཨ་མ་དང་ཧྲ་ཧྲའང་སོང་བ་ཡིན། ཨ་ཕས་
ཚོང་འདུས་སྟེང་ང་ལ་སྤྲེའུ་ཞིག་ཉོས། སྤྲེའུ་ངོ་མ་མ་རེད། ཁོག་པའི་ནང་དབུགས་སྦུད་
དགོས་པའི་རྩེད་སྤྱད་དེའི་རིགས་རེད། དེའི་མདོག་ཁམ་ནག་ཅིག་ཡིན། ད་རུང་ཕྱེ་ལེབ་
དབྱིབས་ཅན་གྱི་མགུལ་ཆིངས་ཤིག་སྤྲས་ཡོད།”
“ང་ལའང་ཆུང་དུས་རྩེད་སྤྱད་དེ་འདྲ་ཞིག་ཡོད་མྱོང་བ་འདྲ།”
“ཨ་ཕས་ང་ཆོས་ཁང་སྔོན་པོར་ཁྲིད་མྱོང་། དེ་རུ་ཕུག་རོན་མང་པོ་ཡོད་པ་ངའི་
ཡིད་ན་ཡོད། ལྷ་ཁང་དེའི་ཕྱི་ལོགས་དེར། དེ་ཚོ་མི་ལ་དྲེད་དེ་ངེད་ཚོའི་ཕྱོགས་རྐང་ཐང་
གིས་ཚུར་ཡོང་། ངས་ཧྲ་ཧྲས་ང་ལ་བྱིན་པའི་རྣངས་བག་དེ་དཀྲུགས་ནས་དེ་ཚོར་རྒུམ་བུ་
རུ་སྟོར་བ་ཡིན། ཅུང་ཟད་ཙམ་ནས་དེ་ཚོས་ང་བསྐོར་ཡོང་སྟེ། ‘སྦིག་སྦིག་སྦིག’ ཅེས་
མགྲིན་པའི་ནང་ནས་སྐད་སྒྲ་སྒྲོག་ཡོང་། དེ་ཚོ་ཧ་ཅང་སྙིང་རྗེ་མོ་ཞིག་རེད།” སའོ་ལ་བྷོས་
དབུགས་ཐེངས་གཅིག་གིས་དེ་ལྟའི་སྐད་ཆ་རིང་པོ་ཞིག་སྨྲས།
“ཁྱོད་ཀྱིས་ངེས་པར་རང་གི་ཕ་མ་དྲན་གྱིན་ཡོད་སྲིད།” ངས་ཁོར་ལན་བྱིན། ངའི་
སེམས་ལ་ཐ་ལི་པན་གྱིས་ཁོའི་ཕ་མ་གཉིས་ཀ་སྲང་ལམ་དུ་དྲུད་སོང་བ་ཁོས་མཐོང་ཡོད་
དམ་སྙམ། ཁོས་དེ་མཐོང་མེད་པར་ངས་སེམས་ནས་གསོལ་བ་བཏབ།
“ཁྱོད་ཀྱིས་རང་གི་ཕ་མ་དྲན་ནམ།” ཁོས་དེ་ལྟར་དྲིས་བྱུང་། འགྲམ་པ་པུས་མགོར་
གླན་ཏེ་མིག་གིས་ང་ལ་ཡར་བལྟས་ཏེ་སྡོད།
“ངས་རང་གི་ཕ་མ་དྲན་གྱིན་ཡོད་དམ་ཟེར་རམ། ཨུམ། ངས་གཏན་ནས་རང་གི་ཨ་
མ་མཐོང་མྱོང་མེད། ངའི་ཨ་ཕ་ལོ་འགའི་སྔོན་ཚེ་ལས་འདས་སོང་། རེད་ཡ། ངས་ཁོ་དྲན་
གྱིན་འདུག ལན་རེར་ཤིན་ཏུ་དྲན།”
“ཁོ་ཅི་འདྲ་ཞིག་ཡིན་པ་ཁྱོད་ཀྱི་ཡིད་ན་ཡོད་དམ།”
ངའི་ཡིད་ལ་ཨ་ཕའི་སྦོམ་ལྡིག་གི་མགྲིན་པ། སྨུག་ནག་གི་མིག་ཟུང་། འཆུམ་པ་མེད་
པའི་སྐྲ་ལོ་ཁམ་པ་སོགས་དྲན་ཡོང་། ཁོའི་བརླ་ཐོག་ཏུ་སྡོད་དུས་སྡོང་རྒན་ཞིག་གི་ཡལ་
གའི་སྟེང་བསྡད་ཡོད་འདྲ་དེ་དྲན་ཡོང་། “ཁོ་ཅི་འདྲ་ཞིག་ཡིན་པ་ངའི་ཡིད་ན་ཡོད། ངས་
ད་དུང་ཁོའི་ལུས་སྟེང་གི་དྲི་མ་ཡང་དྲན་ཐུབ།” ངས་དེ་ལྟར་སྨྲས།
“ངས་ཁོ་ཚོའི་བྱད་བཞིན་བརྗེད་མགོ་བརྩམས་བྱུང་། འདི་ཧ་ཅང་མི་ལེགས་པ་ཞིག་
ཨེ་རེད།” སའོ་ལ་བྷོས་དེ་ལྟར་དྲིས།
ངས་ཁོར། “མ་རེད། དུས་ཚོད་ཀྱིས་ཁྱོད་ལ་བརྗེད་དུ་བཅུག་པ་རེད” ཅེས་ལན་
བཏབ། ངས་ཕྱི་ལྭའི་གློ་ཁུག་ནང་གི་ཧཱ་སན་དང་སའོ་ལ་བྷོའི་མཉམ་པར་དེ་ཡིད་ལ་དྲན་
ནས་ཕྱིར་བཏོན།
“འདི་ཁྱོད་ལ་སྟེར།"
ཁོས་འདྲ་པར་དེ་མིག་གི་སྔུན་ཐད་དབྱིན་ཚུན་འགའ་ཡི་སར་བཏེགས། ཡང་ཅུང་
ཞིག་ཕྱིར་གསེག་པར་བྱས་ནས། དབྱི་སི་ལན་ཆོས་ཁང་གི་གློག་འོད་ངོས་སུ་འཕྲོ་རུ་བཅུག་
སྟེ་བལྟས། དེ་ལྟར་ཁོས་ཡུན་རིང་པོར་འདྲ་པར་ངོས་ལ་བལྟས། ངས་ཁོ་ངུས་མི་འགྲོ་སྙམ།
འོན་ཀྱང་ཁོས་ལག་པ་གཉིས་ཀས་འདྲ་པར་དེ་བཟུང་ནས་ངོས་སུ་མཐེ་བོང་གིས་བྱིལ་
བྱིལ་གཏོང་གིན་སྡོད་པ་ལས་མིག་ཆུ་མ་ཡོང་། ངའི་ཡིད་ལ་གང་ཞིག་ནས་མཐོང་བའམ་
ཡང་ན་གཞན་གྱི་ཁ་ནས་ཐོས་པའི—ཨ་ཧྥུ་ཧན་ན་བྱིས་པ་མང་པོ་ཡོད་རུང་ཁོ་ཚོར་
བྱིས་དུས་མེད་ཅེས་པའི་སྐད་ཆ་དེ་དྲན། ཁོས་ལག་པ་བསྲིངས་ཏེ་འདྲ་པར་དེ་ཕྱིར་ང་ལ་
སྟེར་རྩིས་བྱས།
“ཁྱོད་ཀྱིས་ཉར་ཚགས་ཀྱིས། དེ་ནི་ཁྱོད་ཀྱི་རེད།”
“ཐུགས་རྗེ་ཆེ།” ཁོས་ཡང་བསྐྱར་འདྲ་པར་ལ་ཅུང་ཞིག་བལྟས་རྗེས་སྟོད་འགག་
གི་ཁུག་མར་བཅུག ཤིང་རྟ་འཁོར་ལོ་ཞིག “ཁྲོག་ཁྲོག་ཁྲོག” རླངས་འཁོར་སྡོད་ར་དེར་
བསྐོར་བྱུང་། རྟའི་མགྲིན་པར་དྲིལ་ཆུང་མང་པོ་བཏགས་འདུག གོམ་ཁ་བསྒྱུར་བ་དང་
བསྡོངས་ནས་སིལ་སྒྲ་གྲག་ཡོང་།
“ཉིན་འདི་དག་གི་རིང་ངས་ནམ་རྒྱུན་དབྱི་སི་ལན་ཆོས་ཁང་དྲན་ཡོང་བ་ཞིག་རེད།”
“ངོ་མ་ཟེར་རམ། བྱེ་བྲག་ཏུ་ཅི་ཞིག་དྲན་ཡོང་།”
ཁོས་ཕྲག་པ་གཟེངས་ཙམ་བྱེད། “ཏན་ཏན་དྲན་ཡོང་བ་ཙམ་རེད།”" ཁོས་གདོང་པ་
བཏེགས་ཏེ་ངའི་ངོར་བལྟས། སྐབས་དེར་ཁོ་ངུས་བྱུང་། འཇམ་ནེམ་ནེམ། ཁུ་སིམ་སིམ།
“སྐུ་ངོ་ཨ་མེར། ངས་ཁྱོད་ལ་དོན་བྱ་འགའ་དྲིས་ན་ཨེ་ཆོག་
“ཅིས་མི་ཆོག”
“མཆོག་བདག་གིས......” ཅུང་ཞིག་རྣོང་གིན་ཁོས། “ངས་མི་དེར་དེ་ལྟར་བཟོས་
པའི་རྐྱེན་གྱིས་མཆོག་བདག་ཁོང་གིས་ང་དམྱལ་བར་འཕེན་སྲིད་དམ” ཟེར།
ངས་ཁོར་རེག་རྩིས་བྱས། ཁོས་ལུས་པོ་ཕྱིར་བསྐུམས། ངས་ལག་པ་ཕྱིར་བསྡུས། “མི་
སྲིད། དཔེ་མི་སྲིད།” ངས་དེ་ལྟར་བཤད། དེའི་འཕྲོར་ངས་ཁོ་ཚུར་འཐེན་ཏེ་པང་དུ་འུབས་
བཏབ་སྟེ། “སྔོན་ཆད་སུ་ཞིག་གིས་ཁྱོད་ལ་ཁྲེལ་མེད་བཟོས་པ་ཡིན་ན། ཁྱོད་ཀྱིས་དེ་ལ་ཡ་
ལན་སློག་རྒྱུ་མ་གཏོགས་གདམ་གསེས་གཞན་ཡོད་པ་མ་རེད” ཅེས་སྨྲས།
ཁོའི་གདོང་པ་ཡོ་ཞིང་འཆུས་པོར་གྱུར། སྲ་ཞིང་རེངས་པོར་ཆགས། འོན་ཀྱང་ཅི་
ནུས་སྒོས་ལྷོད་བག་ཏུ་ཕབ་སྟེ་བཤད་དོན། “ཨ་ཕས་ནམ་རྒྱུན། ཐ་ན་མི་ངན་ལ་གནོད་པ་
བསྐྱལ་ནའང་མི་འགྲིག་ཟེར། དེ་ནི་ཁོ་ཚོས་བླང་དོར་གྱི་གནད་མ་ཤེས་པས་ལན་ཟེར། ད་
རུང་མི་ངན་ལ་ལ། སྐབས་ལན་རེར་མི་ཡག་པོར་འགྱུར་དུས་ཀྱང་ཡོད་ཟེར།”
“དེའི་ངེས་པའང་མེད། སའོ་ལ་བྷོ།”
ཁོས་ནེམ་ནུར་ངང་ང་ལ་བལྟས་ཏེ་སྡོད།
“ཁྱོད་ལ་གནོད་འཚེ་གཏོང་མཁན་གྱི་མི་དེ། ངས་ངོ་ཤེས་ནས་ལོ་མང་འགོར་ཡོད།
ངས་བསམས་ན། འདི་ཁྱོད་ཀྱིས་སྐབས་དེའི་ངེད་གཉིས་ཀྱི་སྐད་ཆའི་ཁྲོད་ནས་ཤེས་ཡོད་
སྲིད། ངའི་ལོ་ཚོད་ན་ད་ལྟའི་ཁྱོད་ཀྱི་ལོ་ཚོད་ཙམ་ལས་མེད་དུས་ཤིག་ལ། ཁོས……………ཁོས་
ཐེངས་ཤིག་ང་ལ་གནོད་འཚེ་སྐྱེལ་བར་རྩོམ་དུས། ཁྱོད་ཀྱི་ཨ་ཕས་ང་བསྐྱབས་པ་རེད། ང་
དང་འདྲ་བར་བྱིས་པ་ཞིག་ཡིན་རུང་ཁྱོད་ཀྱི་ཨ་ཕར་སྙིང་སྟོབས་ཤིན་ཏུ་ཆེ། ཁོས་ནམ་རྒྱུན་
ངའི་ཕྱིར་དུ་དཀའ་རྙོག་སྣ་ཚོགས་སེལ་གྱིན་ཡོད། ངའི་ཕྱིར་དུ་ཁོས་རང་གི་སྲོག་འབེན་ལ་
འཇོག་རྒྱུར་ཡང་མི་འཚེར། དེའི་སྟབས་ཀྱིས་………ཉིན་ཞིག………མི་དེས་ཁྱོད་ཀྱི་ཨ་ཕར་
གནོད་འཚེ་བཏང་བ་རེད། མི་དེས་ཁྱོད་ཀྱི་ཨ་ཕ་རྨས་པ་ཧ་ཅང་ཚབས་ཆེན་ཡིན། འོན་
ཀྱང་ངས…………ངས་ཁྱོད་ཀྱི་ཨ་ཕས་ང་བསྐྱབས་པ་བཞིན་ཁོ་སྐྱོབ་ཐུབ་མེད།”
“ཅིའི་ཕྱིར་མི་རྣམས་ཀྱིས་ནམ་རྒྱུན་ངའི་ཨ་ཕར་གནོད་འཚེ་གཏོང་བ་རེད།” སའོ་
ལ་བྷོའི་དབུགས་ཅུང་ཞིག་འཚུབ་པོར་ཆགས། “ཁོས་སུར་ཡང་ཁ་གཏད་འཇལ་མྱོང་མེད།”
“ཁྱོད་ཀྱིས་བཤད་པ་དེ་བདེན་པ་རང་རེད། ཁྱོད་ཀྱི་ཨ་ཕ་ནི་མི་བཟང་པོ་ཞིག་ཡིན།
འོན་ཀྱང་ངས་ཁྱོད་ལ་བཤད་འདོད་པ་ནི། སྙིང་ཉེ་བའི་སའོ་ལ་བྷོ། འཇིག་རྟེན་འདིར་མི་
ངན་པའང་ཡོད་པ་རེད། ལན་རེར་ཁོ་ཚོ་རྩ་བ་དྲུངས་ནས་ངན་པར་ཆགས་ཡོད། ལན་རེར་
ཁྱོད་ཀྱིས་ཁོ་ཚོར་གྱེན་རྒོལ་མི་བྱ་ཐུ་མེད་ཡིན། ཁྱོད་ཀྱིས་མི་དེར་བཟོས་པ། ངས་ལོ་མང་
སྔོན་ནས་བཟོ་ཐུབ་ཡོད་ན་ཏག་ཏག་འགྲིག དེ་ནི་ཁོའི་རང་ཉེས་རང་འཁུར་ཡིན། ཐ་ན་
ཁོའི་སྟེང་ལ་དེ་ལས་མང་བའི་ལེ་ལན་འཁོར་ན་ཁྲིགས་སེར་ཡོད།”
“ཁྱོད་ཀྱིས་བལྟས་ན། ཨ་ཕ་ངའི་སྟེང་ལ་ཡི་ཆད་སྐྱེ་སྲིད་དམ།”
“དེ་མི་སྲིད་པ་ངས་ཤེས། ཁྱོད་ཀྱིས་ཁ་པུར་ནས་ངའི་སྲོག་བསྐྱབས་པ་རེད། བུ་ཡི་
སྙིང་སྟོབས་མཐོང་སྟེ། ཁྱོད་ཀྱི་ཨ་ཕ་གཟི་བརྗིད་ཀྱིས་སྙེམ་སྟེ་ཡོད་པར་ཁྱོད་ཀྱིས་ཡིད་ཆེས་
གནང་ཆོག”
སའོ་ལ་བྷོས་ཕུར་སྣེ་ཡིས་གདོང་པ་འབྱིད་དེ་མཆུ་འདབ་ཀྱི་ཁ་ཆུའི་ལྦུ་བ་དེ་རལ་བར་
གྱུར། པུས་མགོར་བསྣོལ་བའི་ལག་པའི་ནང་གདོང་པ་སྦས་ཏེ་ཡུན་རིང་ངུས་རྗེས་ཁོས་
ཡང་བསྐྱར་སྐད་ཆ་བཤད་ཐུབ་པ་བྱུང་། “ངས་ཨ་ཕ་དྲན། ཨ་མ་ཡང་དྲན།” ཁོས་མགྲིན་
པ་རྣོང་གིན་མུ་མཐུད་དུ། “ངས་ཧྲ་ཧྲ་དང་ལཱ་ཤེན་ཧན་ཡང་དྲན། འོན་ཀྱང་ལན་རེར་ཁོ་
ཚོ………ཁོ་ཚོ་མེད་སོང་བའང………འགྲིག་འདུག་སྙམ” ཟེར།
“ཅིའི་ཕྱིར།” ངས་ཁོའི་དཔུང་པར་གྲུ་མོས་འཕུད་རྡེག་ཙམ་བྱས། ཁོས་དཔུང་པ་
ཕར་བསྐུམས།
“དེ་ནི…” ཁོས་ངུ་ཁུན་རྒྱག “དེ་ནི་ངས་ཁོ་ཚོར་རང་ཉིད་མཐོང་དུ་འཇུག་མི་
འདོད་པས་ཡིན………ང་འདི་འདྲའི་དབྲེ་བཙོག་ཅིག” ཁོས་དབུགས་རིང་ཞིག་གཏིང་ལ་
རྔུབ། དེའི་འཕྲོར་ངུ་ཁུན་རྒྱག་གིན་ག་ལེར་ཕྱིར་འབྱིན། “ང་དབྲེ་བཙོག་རང་ཡིན། ལུས་
པོ་ཧྲིལ་གྱིས་ནག་ཉེས་ཡིན" ཟེར།
“ཁྱོད་དབྲེ་བཙོག་མིན། སའོ་ལ་བྷོ།”
“སྐྱེས་པ་དེ་ཚོས………… ”
“ ཁྱོད་ཅུང་ཙམ་ཡང་མི་བཙོག"
“……དེ་ཚོས་ང་ལ……………མི་ངན་དེ་དང་གཞན་དེ་གཉིས……དེ་ཚོས་ང་ལ……
གང་ཞིག་ལས་སོང་བ་རེད……།”
“ཁྱོད་བཙོག་པོ་མིན། ཁྱོད་ཀྱི་ལུས་སྟེང་ན་ནག་ཉེས་གཅིག་ཀྱང་ཡོད་པ་མ་རེད།”
ངས་ཡང་བསྐྱར་ཁོའི་དཔུང་པར་འཕུད་རྡེག་ཙམ་བྱས། ཁོས་དཔུང་པ་ཕར་བཤངས་སོང་།
ངས་ཡང་བསྐྱར་ལག་འཇམ་པོའི་ངང་ཁོ་ཚུར་ཉེ་སར་འཐེན། “ངས་ཁྱོད་ལ་གནོད་འཚེ་
གཏང་མི་སྲིད།” ངས་སྐད་དམའ་མོས། “ངས་ཁྱོད་ལ་ཁག་ཐེག་བྱས་ཆོག” ཅེས་སྨྲས།
ཁོས་འཕག་འཚག་ཅིག་བརྒྱབ་རྗེས་ལུས་ཡོངས་སུ་ལྷོད་དེ་རང་ཉིད་ངའི་ཉེ་སར་འཐེན་དུ་
བཅུག་ཅིང་མགོ་བོ་ངའི་བྲང་ཁར་བསྙེས། ཁོའི་ཆུང་ཆུང་གི་ལུས་པོས་ངུ་ཁུན་དང་བསྟུན་
ཏེ་ངའི་པང་བའི་ནང་ནས་གསིག་འདར་བརྒྱབ།
བྲང་ནུ་མ་གཅིག་གིས་གསོས་པའི་མི་ཡི་བར་ན་དགྲ་ཡིས་མི་ཚུགས་པའི་གཉེན་གྱི་
བརྩེ་དུངས་ཡོད་པ་རེད། ད་ཆ། བུ་འདིའི་སྡུག་གི་མཆི་མས་ངའི་ལྭ་བ་བརླན་པར་བྱེད་
དུས། ངས་ངེད་གཉིས་ཀྱི་ལུས་སྟེང་ནའང་གཉེན་གྱི་བརྩེ་དུངས་འབུ་བཞིན་པ་ཚོར་ཐུབ།
ཁང་པ་དེའི་ནང་ཨ་སེབ་ངེད་གཉིས་བར་ལ་བྱུང་བའི་དོན་བྱ་དེས། ངེད་གཉིས་འདི་ལྟར་
གཞི་གཅིག་ལ་དམ་དུ་སྦྲེལ་ཏེ་ཁ་གཏོར་རྒྱུ་མེད་པ་བཟོས་སོང་བ་རེད།
ཀླད་པའི་ནང་འགྲོས་སྐོར་བརྒྱབ་སྟེ་མཚན་གོང་པོར་གཉིད་ཡལ་དུ་འཇུག་མཁན་གྱི་
དྲི་བ་དེ་ངག་སྒོར་འབྱིན་ཕྱིར། ངས་ད་རེག་བར་འོས་འཚམ་གྱི་གོ་སྐབས་ཤིག་ལ་བསྒུགས་
པ་ཡིན། ངས་བསམས་ན་ད་ནི་ཏག་ཏག་དུས་ཚོད་དེར་བསླེབས་འདུག གཞི་དང་གནས་
མལ་འདི་རུ། ངེད་གཉིས་ཀྱི་ལུས་སྟེང་ལ་འཕྲོས་པའི་མཆོག་བདག་ཨན་ལཱའི་ལྷ་ཁང་གི་
གློག་འོད་སྔོན་པོའི་གཤམ་འོག་འདི་རུ། ཏག་ཏག་དུས་ཚོད་དེར་བསླེབས་འདུག
“ཁྱོད་ང་དང་འགྲོགས་ནས་ཨ་རིར་ཕྱིན་ཏེ། ངའི་ཆུང་མ་ངེད་གཉིས་དང་ལྷན་ཅིག་
འཚོ་བ་རོལ་འདོད་དམ།”
ཁོས་ལན་མ་བྱིན། ཁོའི་མཆི་མ་ངའི་ཚི་ལེན་ནང་དུ་བཞུར་བྱུང་། ཅི་ཡང་མ་སྨྲས་
པར་ངས་ཁོའི་འདོད་ལ་བསྐྱུར་ཏེ་བཞག
གཟའ་འཁོར་ཧྲིལ་པོ་གཅིག་གི་རིང་། ངེད་གཉིས་སུས་ཀྱང་ངས་ཁོར་བཏོན་པའི་དྲི་
བ་དེ་མ་གླེང་། ཕར་བལྟས་ན་དྲི་བ་དེ་གཏན་ནས་བཏོན་མྱོང་མེད་པ་དང་འདྲ། དེའི་འཕྲོ་
ཡི་ཉིན་མོ་ཞིག་ལ། སའོ་ལ་བྷོ་ངེད་གཉིས་གླ་འཁོར་ལ་བསྡད་དེ། “ཏེ་ན་ནེ་ཀོ” སྟེ “རི་
དེའི་ཕ་རོལ” ཟེར་བའི་ལྗོངས་གཟིགས་སྡིངས་ཆ་ཞིག་ཏུ་ཕྱིན། དེ་མཱ་ནྡལ་རི་བོའི་སྐེད་
ན་འདུག དེ་ནས་དབྱི་སི་ལམ་པོ་ཧྲིལ་པོ་མཐོང་འོག་ཏུ་སྡུད། འགྲམ་གཉིས་སྡོང་བོ་ཡིན་
པའི་བགྲོད་ལམ་དག་འཕྲེད་གཞུང་ཕར་སྣོལ་ཚུར་རྡེབ་ཏུ་མངོན། ད་རུང་དཀར་མདོག་
གི་ཁང་པ་ག་སར་མཐོང་དུ་ཡོད། ཁ་ལོ་པས་ངེད་གཉིས་ལ་གོང་རོལ་མཐོ་ས་ནས་བལྟས་
ཚེ་སྲིད་འཛིན་ཕོ་བྲང་ཡང་མཐོང་ཐུབ་ཟེར། ཁོས “གལ་སྲིད་ད་སོ་མ་ཆར་བ་བབས་
ཤིང་ནམ་ཟླ་ཡང་དྭངས་གཙང་དུ་ཡོད་ན། ཁྱོད་གཉིས་ཀས་ཐ་ན་རཱ་བལ་ཕིན་ཏེ་ཡང་
མཐོང་ཐུབ" ཟེར།
ཟུར་ངོས་ཀྱི་ངོ་ལྟ་དེ་ལས་ངས་ཁ་ལོ་པས་མཚམས་འཇོག་མེད་པར་རེས་མོས་
སྒོས་སའོ་ལ་བྷོ་ངེད་གཉིས་ལ་ལྟ་བཤེར་བྱེད་ཀྱིན་པ་མཐོང་། ངས་རང་གི་གདོང་པའང་
མཐོང་། སྔོན་མ་ལྟ་བུའི་སྐྲངས་ཚབས་ན་མེད། འོན་ཀྱང་སྐྲངས་ཞུད་ཀྱིན་པའི་རྨ་ཤུལ་དག་
གིས་གདོང་པའི་ངོས་ག་སར་སེར་དྲེག་བཞག་འདུག
ངེད་གཉིས་གྱིག་སྡོང་གི་གྲིབ་བསིལ་འོག་དེར་ཡོད་པའི་ཚ་ཕོག་རྒྱག་ཁུལ་གྱི་རྐུབ་
སྟེགས་རིང་པོའི་སྟེང་བསྡད། ཉིན་དེར་གནམ་གཤིས་དྲོ་ཞིང་འཇམ། ཉི་མའི་གདུགས་
འཁོར་སྔོ་བསངས་ནམ་མཁའི་མཐོངས་སུ་གཟར། ལོགས་ཀྱི་རྐུབ་སྟེགས་གཞན་པ་དག་
ཏུ་ཁྱིམ་ཚང་འགའ་ཞིག་བསྡད་འདུག ཁོ་ཚོས་དེ་གར་ཞོག་ཁོག་བག་ལེབ་དང་ཚལ་
སྲེག་བག་ལེབ་སོགས་བཟའ་བཞིན་ཚ་ཕོག་གཏོང་། ག་ཤེད་ཅིག་ནས་སྒྲ་ཕབ་འཕྲུལ་
ཆས་ལས་རྒྱ་གར་གྱི་རོལ་དབྱངས་གཏོང་བའི་སྒྲ་གྲག་ཡོང་། དེ་ངས་གློག་བརྙན་རྙིང་བ་
ཞིག་ལས་གོ་མྱོང་བ་འདྲ། ཡང་ན《དྭངས་གཙང》〕ཡིན་ཡང་སྲིད། བྱིས་པ་འགས་རྐང་
གྲུག་བདའ་འདེད་བྱེད། ཁོ་ཚོའི་ན་ཚོད་ཧ་ལམ་སའོ་ལ་བྷོ་དང་གཅིག་རེད། “ཁག་ཁག་
ཁག” དགོད་ཀྱིན་ཁོ་ཚོས་སྐད་འབོད་རྒྱག ངས་ཁ་ཏེ་ཚ་གྲོང་ཁུལ་གྱི་དྭ་ཕྲུག་སྙོར་ཁང་
དེ་དྲན་ཡོང་། ཚྭ་རྨན་གྱི་གཞུང་སྒྲུབ་ཁང་དུ་ཙི་གུ་ཞིག་ངའི་རྐང་པའི་བར་ནས་བརྒྱུགས་
སོང་བ་དེ་དྲན་ཡོང་། ངའི་སྙིང་ཁ་ཤད་ཀྱིས་བསྐུམས་སོང་། གློ་བུར་དུ་ཁོང་ཁྲོ་ཞིག་ཐོ་ལེར་
ལྡང་ཡོང་། ངའི་སྤུན་ཟླ་ཚོའི་ཆེད་དུ་ཡིན་ཟེར་གྱིན་དེ་ཚོས་ངའི་ཕ་ས་ཕ་ཡུལ་བརླགས་
སོང་བ་རེད།
“ག་རེ་བྱས་སོང་།” སའོ་ལ་བྷོས་ངའི་སེམས་ཀྱི་དགའ་སྡུག་ཚོར་ནས་དེ་ལྟར་དྲིས།
ངས་འཛུམ་ཕྲན་ཞིག་བསྡུས་ཏེ་ཅང་མ་རེད་ཅེས་ལན་བྱིན།
ངེད་གཉིས་ཀས་མགྲོན་ཁང་ལས་ཁྱེར་ཡོང་བའི་ཁྲུས་ཁང་གི་ལག་ཕྱིས་ཆེན་པོ་དེ་
རྐུབ་སྟེགས་སྟེང་བཏིང་སྟེ་ཧྥན་རྗེ་ཕ་རྩེ་མགོ་བརྩམས། དེ་ལྟར་ངས་གནས་དེ་གར་རང་གི་
ཕ་སྤུན་གྱི་བུ་དང་ལྷན་ཅིག་ཤོག་ཤོ་ཧྥན་རྗེ་ཕ་རྩེས་པ་ཡིན། དྲོད་འཇམ་གྱི་ཉི་འོད་ངའི་སྐེ་
ལྟག་ཏུ་འཕྲོས། ཚོར་སྣང་དེ་ཧ་ཅང་སྐྱིད། སྒྲ་སྡུད་དེ་ལས་གླུ་དབྱངས་གཞན་པ་ཞིག་གྲག་
བྱུང་། དེ་ངས་སྔོན་ཆད་གོ་མྱོང་བ་ཞིག་མ་རེད།
ཤོག་ཤོ་བཟུང་བའི་ལག་པས་ནམ་མཁའ་སྟོན་གྱིན་སའོ་ལ་བྷོས “ལྟོས” ཟེར། ངས་
མགོ་བོ་ཡར་བཏེགས། འབྱམས་སུ་ཀླས་པའི་སྟོང་དབྱིངས་སུ་གླག་མོ་ཞིག་གིས་ལྡིང་
སྐོར་རྒྱག
“དབྱི་སི་ལམ་པོ་ན་གླག་མོ་ཡོད་པ་ངས་དེ་རིང་བར་མི་ཤེས།”
“ངས་ཀྱང་མི་ཤེས།” མིག་གིས་གཤོག་ཐོགས་དེར་ལྟ་བཞིན་ཁོས། “ཁྱོད་འཚོ་སའི་
ཡུལ་ན་གླག་མོ་ཡོད་དམ” ཟེར།
“ཅིའུ་ཅིན་ཧྲན་ཟེར་རམ། ཧ་ལམ་ཡོད་སྲིད། འོན་ཀྱང་ངས་དེ་འདྲའི་མང་པོ་མཐོང་
མྱོང་མེད།”
“འོ།” ཁོས་དེ་ལྟར་ཚིག་མཇུག་བསྡུས། ངའི་སེམས་ནས་ཁོས་དེ་འབྲེལ་གྱི་དྲི་བ་
མང་ཙམ་བཏོན་ན་ཅི་མ་རུང་སྙམ། འོན་ཀྱང་ཁོས་ཤོག་ཤོ་རྐང་གཅིག་སར་འཕངས་ཏེ་
ཁ་ལག་བཟའ་རན་ནམ་ཟེར། ངས་ཤོག་ཁུག་གི་ཁ་ཕྱེ་སྟེ་ཁོར་བག་ལེབ་ཤ་གཅུད་མ་བྱིན།
ངའི་གུང་ཟས་ནི། དཀྲུག་བཟོ་བྱས་པའི་ངང་ལག་གི་ལྡག་གུ་ཕོར་བ་གང་དང་ཚ་ལུ་མའི་
ཁུ་བ་ཡིན——གཟའ་འཁོར་སྔོན་མར་ངས་ཧྥེ་ཡ་ཙི་ལྕམ་མོའི་ཁུ་དཀྲུག་འཕྲུལ་ཆས་གླས་
ཡོད། ངས་ཕོར་བའི་ནང་སྦུ་གུ་དྲངས་ཏེ་འཇིབ་འཐུང་བྱས། དེ་མ་ཐག་ཁ་ནང་ཧྲིལ་པོ་
སིལ་ཁུ་འདྲེས་མའི་རོ་མངར་གྱིས་ཁྱབ། ལན་རེར་ཁ་བུག་ནས་སིལ་ཁུ་མར་འཛར་འགྲོ།
མཚམས་དེར་སའོ་ལ་བྷོས་ང་ལ་ཤོག་ཕྱིས་ཤིག་ལེན་ཡོང་། ངས་ཁོ་ལ་བལྟས་ཏེ་འཛུམ་
མདངས་ཕྱུང་། ཁོས་ཀྱང་ང་ལ་བལྟས་ནས་འཛུམ་སྟེ་སྡོད།
“ཁྱོད་ཀྱི་ཨ་ཕ་ངེད་གཉིས་ཕུ་ནུ་ཡིན།” ངས་ཁོར་བཅོས་མ་མིན་པའི་ངག་སྟབས་
ནས་དེ་ལྟར་སྨྲས། ངེད་གཉིས་དབྱི་སི་ལན་ཆོས་ཁང་གི་ཉེ་འགྲམ་དུ་བསྡད་པའི་མཚན་མོ་
དེར། མ་གཞི་ངས་དེ་དོན་ཁོར་ལབ་རྩིས་བྱས་མོད། མཐའ་མཇུག་ངག་སྒོར་འཕུད་མ་ཐུབ།
འོན་ཀྱང་ཁོ་ལ་དེ་དོན་ཤེས་ཆོག་པའི་ཁེ་དབང་ཡོད། ད་ནས་བཟུང་ངས་དོན་བྱ་ཅི་ཡང་སྦ་
གསང་བྱ་མི་འདོད། “ཨ་ཕ་གཅིག་ལ་ཨ་མ་མི་གཅིག་པའི་ཕུ་ནུ། ངོ་མ་ཟེར་བ་ཡིན། ངེད་
གཉིས་ཀྱི་ཨ་ཕ་ནི་མི་གཅིག་ཡིན་པ་རེད།”
སའོ་ལ་བྷོས་ཁ་ལག་བཟའ་མཚམས་བཞག བག་ལེབ་ཤ་གཅུད་མ་མར་བཞག
ཕས་ཁོར་སྤུན་ཡ་ཡོད་པ་ལབ་མྱོང་མེད།”
“དེ་ནི་ཁོས་མ་ཤེས་པས་རེད།”
“ཁོས་ཅིའི་ཕྱིར་མ་ཤེས་པ་རེད།”
“ཁོ་ལ་བཤད་མཁན་མེད་སོང་བས་རེད། ང་ལའང་བཤད་མཁན་མེད། ཏག་ཏག་ཉེ་
ཆར་ཤེས་པ་ཡིན།" ངས་དེ་ལྟར་སྨྲས།
སའོ་ལ་བྷོས་མིག་ཁྲེབ་ཁྲེབ་བརྡབས། ཕར་བལྟས་ན་ཁོས་ཐེངས་དང་པོར་ང་མཐོང་
བྱུང་བ་དང་འདྲ། ཐེངས་དང་པོར་ང་ལ་གཟབ་སྟེ་ལྟ་བ་དང་འདྲ། “འོན་ཀྱང་། མི་རྣམས་
ཀྱིས་ཅིའི་ཕྱིར་ཁྱོད་གཉིས་ཀར་གསང་བ་བྱས་པ་རེད།”
“ཁྱོད་ཀྱིས་ག་ལ་ཤེས། ཉིན་དེར་ངས་ཀྱང་དྲི་བ་འདི་བཏོན་པ་ཡིན། དེ་ལ་ལན་ཞིག་
ཏག་ཏག་ཡོད། འོན་ཀྱང་ལན་དེ་ཡག་པོ་ཞིག་མ་རེད། ད་འུ་གཉིས་ཀྱིས་འདི་ལྟར་བཤད།
དོན་དེ་མི་རྣམས་ཀྱིས་ངེད་གཉིས་ལ་གསང་དོན་ནི། ཁྱོད་ཀྱི་ཨ་ཕ་དང་ངེད་གཉིས……………
ངེད་གཉིས་སྤུན་ཡ་བྱ་མི་འོས་སའི་རྒྱུ་མཚན་ཞིག་ཡོད་པ་རེད།”
“ ཁོ་ཧ་ཙ་ར་ཡིན་པས་རེད་དམ།”
ངས་རང་ཉིད་ལ་གཅུན་ཏེ་ཁོར་བལྟས་བསྡད་ནས། “རེད” ཅེས་ཐད་ཀར་ལན་བྱིན།
“ཁྱོད་ཀྱི་ཨ་ཕས།” ཁོས་མིག་གིས་ཟ་མ་ལ་བལྟས་བསྡད་དེ། “ཁྱོད་ཀྱི་ཨ་ཕས་ངའི་
ཨ་ཕ་དང་ཁྱོད་གཉིས་ཀར་ཁྱད་མེད་དུ་གཅེས་སམ” ཟེར།
ངས་ལོ་མང་སྔོན་གྱི་འདས་དོན་འགའ་ཞིག་དྲན་ཡོང་། ངེད་གསུམ་པོ་ཀལ་ཀ་མཚོ་
འགྲམ་དུ་རྩེ་རུ་སོང་བའི་ཉིན་དེར། ཧཱ་སན་གྱིས་གསིར་བའི་ཆུ་རྡོ་དེས་མཚོ་ངོགས་ནས་
ཐེངས་མང་ཙམ་ལ་མཆོང་ལྡིང་རྒྱག་གིན་སོང་བས། ཨ་ཕ་དགའ་སྟེ་རང་དབང་མེད་པར་
བརྒྱུགས་སོང་ནས་ཧཱ་སན་གྱི་རྒྱབ་ལ་ལག་པས་རྡེབ་པར་བྱས་སོང་། ད་རུང་། སྨན་ཁང་
ནང་ནས་ཧཱ་སན་གྱི་ཡ་མཆུའི་སྟེང་གི་རྨ་དཀྲིས་ལེན་དུས། ཨ་ཕའི་གདོང་ལ་དགའ་སྤྲོའི་
རྣམ་འགྱུར་ཐོལ་གྱིས་འཁོར་སོང་། “ངས་བསམས་ན། ཁོ་ངེད་གཉིས་ལ་གཅེས་འདང་ཆེ་
བ་འདྲ་འདྲ་རེད། ཏག་ཏག་དེ་མཚོན་སྟངས་མ་འདྲ་བ་ཙམ་མ་གཏོགས།”
“ཁོང་གིས་ངའི་ཨ་ཕ་རང་གི་ངོ་ཚ་ཞིག་ཏུ་བརྩིས་ཡོད་དམ།”
“ཡོད་པ་མ་རེད། ངས་བསམས་ན་ཁོས་རང་ཉིད་ངོ་ཚ་ཞིག་ཏུ་བརྩིས་ཡོད་པ་རེད།”
ཁོས་བག་ལེབ་ཡར་བླངས་ཏེ་ཁ་རོག་གེར་ཟོས་བྱུང༌།
ས་སྲོས་ཙམ་ལ་ངེད་གཉིས་ད་གཟོད་གནས་དེ་དང་གྱེས། གནམ་གཤིས་ཚ་ཞིང་སྲེག
མི་ལ་ངལ་དུབ་སྟེར། འོན་ཀྱང་ངལ་དུབ་དེ་ཏག་ཏག་སྤྲོ་སྣང་གི་བབ་ན་ཡོད། ཕྱིར་ལོག་
པའི་ལམ་བར་སའོ་ལ་བྷོས་ང་ལ་ཞིབ་ལྟ་བྱེད་ཀྱིན་འོང་། ངས་ཁ་པར་བྱང་བུ་འཚོང་རྒྱུ་
ཡོད་པའི་ཚོང་ཁང་ཞིག་གི་སྒོ་འགྲམ་ནས་རླངས་འཁོར་སྡོད་དུ་བཅུག ཁ་ལོ་པར་གླ་ཆ་
སྤྲད་དེ་ང་ལ་ཁ་པར་བྱང་བུ་ཞིག་ཉོ་རུ་མངགས།
དགོང་མོ་དེར། མལ་ཁྲིའི་སྒང་བསྣར་ཏེ་ངེད་གཉིས་ཀྱིས་བརྙན་འཕྲིན་སྒང་གི་ཁ་
བརྡའི་ལེ་ཚན་ལ་ལྟ་ཞིང་བསྡད། ལེ་ཚན་དེར་ཕྱུ་པ་དཀར་པོ་གྱོན་མཁན་ཆོས་བཙུན་སྨ་
ར་སྐྱ་སེ་བ་གཉིས་མངོན་བྱུང་། ཁོ་གཉིས་ཀས་འཛམ་གླིང་ཡུལ་གྲུ་སོ་སོའི་དད་ལྡན་ཚོས་
བཏང་ཡོང་བའི་ཁ་པར་ལ་ལན་འདེབས་ཀྱིན་འདུག སུ་ཞིག་གིས་ཧྥིན་ལན་ནས་ཁ་པར་
བཏང་བྱུང་། མིང་ལ་ཨེ་ཡུག་བྷོ་རུ་འབོད། ཁོས་རང་གི་ལོ་བཅུ་ཁ་ཅན་གྱི་བུ་དམྱལ་བར་
ལྷུང་སྲིད་དམ་ཟེར། ཅིའི་ཕྱིར་ཟེར་དུས། རང་གི་ཞི་ལུས་དོར་མ་འཁོབས་ཆེན་ལྷུག་ལྷུག་
ཏུ་གྱོན་ཞིང་། གཙོ་བོ་དོར་མའི་ཁ་འཁོར་དམའ་དྲགས་ཏེ་གསང་དོར་གྱི་ཁ་འདིག་ཀྱང་
མཐོང་ཐུབ་ཟེར།
“ངས་ཅིའུ་ཅིན་ཧྲན་གྱི་འདྲ་པར་ཞིག་མཐོང་མྱོང་།” སའོ་ལ་བྷོས་ཁ་གྲག
“ངོ་མ་ཟེར་རམ།"
“དེ་ན་ཟམ་པ་དམར་པོ་ཞིག་དང་། རྩེ་མོ་མདུང་མདུང་ཅན་གྱི་ཁང་རྩེག་ཅིག་འདུག"
“ཁྱོད་ཀྱིས་སྲང་ལམ་དེ་དག་ལའང་བལྟས་ན་རེད།” ངས་དེ་ལྟར་སྨྲས།
“དངོས་སུ་མིག་གིས་མཐོང་ན་དེ་དག་ག་འདྲ་ཞིག་རེད།” ད་ལྟ་ཁོས་ང་ལ་བལྟས་
འདུག བརྙན་འཕྲིན་སྒང་ན་རྨོ་ལཱ་དེ་གཉིས་ཀས་བསམ་ཚུལ་བརྗེ་རེས་བྱེད་ཀྱིན་འདུག
“དེ་དག་ཧ་ཅང་གཟར་མོར་ཡོད། ཁྱོད་ཀྱིས་རླངས་འཁོར་བསྐོར་ནས་ཡར་འགོ་
དུས། རླངས་འཁོར་གྱི་གནམ་གཅལ་དང་ནམ་མཁའ་མ་གཏོགས་ཅི་ཡང་མཐོང་མི་ཐུབ།”
ཨ་ལ་ལ་ཉན་ན་སྐྲག་སྣང་ཡོང་བ་ཞིག་རེད” ཅེས་སའོ་ལ་བྷོ་ཁ་ཚུར་འཁོར་ཞིང་
བརྙན་འཕྲིན་ལ་རྒྱབ་བསྟན་ཏེ་ང་ལ་བལྟས་ནས་བསྡད།
“དང་ཐོག་ཞེད་སྣང་ཙམ་ཡོང་། འོན་ཀྱང་ཁྱོད་དེ་ལ་གོམས་ངེས།”
“ཡུལ་གྲུ་དེ་ན་ཁ་བ་ཡོད་དམ།"
“ཡོད་པ་མ་རེད། འོན་ཀྱང་སྨུག་པ་འཐིབས་ཐེངས་མང་། ཁྱོད་ཀྱིས་ཟམ་པ་དམར་
པོ་དེའི་འདྲ་པར་མཐོང་མྱོང་བ་མིན་ནམ།”
“མཐོང་མྱོང་།”
ཞོགས་པའི་སྨུག་པ་ཧ་ཅང་སྟུག་པོ་ཡིན་སྐབས། བར་སྣང་ལ་གཟེངས་པའི་ལྕོག་
མཁར་གཉིས་ཀྱི་རྩེ་མོ་མ་གཏོགས་མཐོང་མི་ཐུབ།
“འོ།” ཡ་མཚན་པའི་ངང་ཁོ་འཛུམ་སྟེ་སྡོད།
“སའོ་ལ་བྷོ།
“ཅི་རེད”
“ཁ་སྔོན་ངས་ཁྱོད་ལ་བཏོན་པའི་དྲི་བ་དེར་ཁྱོད་ཀྱིས་བསམ་བློ་ཨེ་བཏང་།
ཁོའི་འཛུམ་མདངས་ཡལ་སོང་། ཁ་གནམ་ལ་འཁོར་ཞིང་མཛུབ་མོ་བཅུ་པོ་ཕན་
ཚུན་བསྣོལ་ཏེ་མགོ་ལྟག་འོག་ལ་བཞག་ནས་བསྡད། བརྙན་འཕྲིན་སྒང་གི་རྨོ་ལཱས་ཚིག་
ཐག་ཆོད་པའི་ངང་། ཨེ་ཡུག་བྷོའི་ཞི་ལུས་རྐང་སྣམ་དེ་ལྟར་གྱོན་ན་དམྱལ་བར་ལྷུང་སྲིད།
《འཕགས་པའི་བསླབ་བྱ》ནང་དེ་ལྟར་གསུངས་ཡོད་ཟེར། སའོ་ལ་བྷོས “ངས་བསམ་བློ་
བཏང་བ་ཡིན” ཟེར།
“ཅི་འདྲ་རེད།”
“ང་ཧ་ཅང་སྐྲག”
“ཅུང་ཞིག་སྐྲག་པ་ངས་ཤེས་ཀྱི་ཡོད།” ཉག་ཕྲ་བའི་རེ་བ་དེའི་རྔ་མར་འཇུས་ནས་
ངས། “འོན་ཀྱང་ཁྱོད་ཀྱིས་མགྱོགས་མོར་དབྱིན་སྐད་བསླབ་སྟེ་ཤེས་ཡོང་གི་རེད། ཁྱོད་
དེར་ལོབས་པར་གྱུར་རྗེས…………”
“ངས་བཤད་པ་དེ་མིན། འོན་ཀྱང་དེར་ཡང་ང་ཞེད་སྣང་འོང་། དེར་མ་ཟད-……..…”
“དེར་མ་ཟད་ཅི་ཞིག…………… ”
ཁོ་ཡང་ཚུར་འཁོར་ཏེ་ང་ལ་ཕྱོགས། པུས་མོ་གཉིས་ཀ་འཁུམས། “ཁྱོད་ང་ལ་སུན་པོ་
བྱུང་ཚེ་ག་རེ་བྱ། ཁྱོད་ཀྱི་ཆུང་མ་ང་ལ་དགའ་པོ་མེད་ན་ག་རེ་བྱ།”
མལ་ཁྲི་ལས་འགྲེ་ལྡོག་གཅིག་བརྒྱབ་སྟེ་ཡར་ལངས་ནས་ང་སའོ་ལ་བྷོའི་ལོགས་སུ་
བསྡད། “ང་ནམ་ཡང་ཁྱོད་ལ་མི་སུན། སའོ་ལ་བྷོ། ནམ་ཡང་། འདི་དམ་བཅའ་ཡིན། ཁྱོད་
ནི་ངའི་ཚ་བོ་ཡིན་པ་རེད། བརྗེད་སོང་ངམ། དེ་མིན་སྙིང་ཉེ་བའི་སའོ་ལ་ཡཱ། མོ་བུད་མེད་
ཡ་རབས་ཤིག་ཡིན། ང་ལ་ཡིད་ཆེས་གནོངས་དང་། མོས་ཁྱོད་ལ་གཅེས་སྲིད། འདི་ཡང་
དམ་བཅའ་ཡིན།” ངས་ལག་པ་ཕར་བསྲིངས་ཏེ་སའོ་ལ་བྷོའི་ལག་པ་ནས་འཛིན་རྩིས་
བྱེད་དུས་ཁོར་འཚུབ་ཆ་ཅུང་ཙམ་ལངས་རུང་མ་འགུལ་བར་བསྡད་སོང་།
“ང་སླད་ཕྱིན་དྭ་ཕྲུག་སྙོར་ཁང་དུ་འགྲོ་མི་འདོད།” ཁོས་དེ་ལྟར་ཟེར།
“དོན་བྱ་དེ་འདྲ་ངས་ནམ་ཡང་འབྱུང་དུ་མི་འཇུག ངས་ཁྱོད་ལ་ཁས་ལེན་དམ་
བཅའ་བྱས་པ་ཡིན།" ངས་ལག་པ་གཉིས་ཀྱིས་ཁོའི་ལག་པ་མནན་ཏེ། “འུ་གཉིས་ལྷན་
དུ་རང་ཁྱིམ་དུ་ལོག་འགྲོ" ཞེས་སྨྲས།
ཁོའི་མཆི་མས་སྔས་འབོལ་བངས་སོང་། ཡུན་རིང་པོར་ཁ་མ་གྲག དེའི་འཕྲོར་ཁོས་
རང་གི་ལག་པ་ངའི་སྤར་མོའི་ནང་ནས་བཤངས་སོང་། འོན་ཀྱང་མགོ་བོ་ལྡེམ་ཙམ་བྱས་
སོང་། ཁོས་མགོ་བོ་ལྡེམ་ཙམ་བྱས་སོང་། ངས་ཏག་ཏག་གསལ་བོར་མཐོང་ཡོད།
བསྐོར་ཐེངས་བཞི་པར་ཁ་པར་གྱི་བརྡ་རྟགས་གཞི་ནས་མཐུད་ཐུབ་སོང་། ཅོང་སྒྲ་
ཐེངས་གསུམ་ལ་གྲག མོས་ཁ་པར་བླངས་ཏེ། “ཝ་ཡེ་སུ་ཡིན” ཟེར། སྐབས་དེར་དབྱི་སི་
ལམ་པོ་ནས་དགོང་མོའི་ཆུ་ཚོདཔ་ཙམ་རེད། ཅ་ལི་ཧྥུ་ཉི་ཡ་ནས་ཞོགས་པའི་ཆུ་ཚོདཔ་
ཙམ་རེད། དེས་ནི་སའོ་ལ་ཡཱ་མལ་ལས་ལྡང་སྟེ་ཆུ་ཚོད་གཅིག་ལྷག་འགོར་ཡོད་པ་ཤེས་ཐུབ་
ལ། མཚམས་དེར་མོས་སློབ་ཁྲིད་ལ་གྲ་སྒྲིག་བྱེད་སྒང་ཡིན་ཚོད།
“ང་ཡིན།” གཉིད་ལོག་ཡོད་པའི་སའོ་ལ་བྷོར་ལྟ་བཞིན་ངས་དེ་ལྟར་སྨྲས།
“ཨ་མེར།” མོས་ཧ་ལམ་ཨག་སྐད་འདྲ་ཞིག་བརྒྱབ་སྟེ། “བྱ་བ་བདེ་བླག་ཡིན་ནམ།
ཁྱོད་གང་ན་ཡོད།” ཟེར།
“ང་ཕ་ཁི་སི་ཐན་ན་ཡོད།”
“ཁྱོད་ཀྱིས་ཅིའི་ཕྱིར་སྔ་ཙམ་ང་ལ་ཁ་པར་མ་བཏང་བ་ཡིན། ངས་སེམས་ཁྲལ་
བྱས་ཏེ་སྨྱོ་ལ་ཁད་དུ་ཡོད། ཨ་མས་ཀྱང་ཉིན་བཞིན་སྐྱབས་འཇུག་ཞུས་ཏེ་སྨོན་ལམ་རྒྱག་
གིན་འདུག”
“ཁ་པར་མ་བཏང་བར་བཟོད་གསོལ་ཞུ། སྐབས་འདིར་ང་ལ་སྐྱོན་གང་ཡང་ཡོད་པ་
མ་རེད།” དེ་སྔོན་ངས་གཟའ་འཁོར་གཅིག་གམ་གཉིས་ཀྱི་ལམ་ཐག་ཅིག་ལ་འགྲོ་དགོས་
ཞེས་མོར་བཤད་ཡོད། ད་ནི་ཧ་ལམ་ཟླ་བ་གཅིག་འགྱངས་འདུག དེར་ངས་འཛུམ་དང་
བཅས “ཨ་ནེ་སྙིང་རྗེ། མོར་ལུག་བཤའ་རུ་མ་འཇུག” ཅེས་སྨྲས།
‘སྐབས་འདིར’ ཟེར་དོན་ཅི་ཡིན། ཁྱོད་ཀྱི་སྐད་ལ་ག་རེ་བྱས་སོང་།”
“ད་ལྟ་དེ་ལ་སེམས་ཁྲལ་མ་གནང་། ང་ལ་སྐྱོན་ཅི་ཡང་མེད། ངོ་མ། སའོ་ལ་ཡཱ།
ངས་ཁྱོད་ལ་གཏམ་རྒྱུད་ཅིག་བཤད་དགོས་ཡོད། གཏམ་རྒྱུད་དེ་ངས་སྔོན་ཆད་ནས་ཁྱོད་
ལ་བཤད་ན་རེད། འོན་ཀྱང་མཚམས་འདིར་ངས་ཁྱོད་ལ་དོན་བྱ་ཞིག་སྔོན་ལ་བཤད་
དགོས་ཡོད།”
“དོན་བྱ་ཅི་ཞིག” མོས་སྐད་མགོ་ཇེ་དམར་བསྒྱུར། ཁ་སྟབས་ཅུང་ཞིག་གཟབ་ནན
དུ་བབས།
“ཡུལ་ལ་ལོག་དུས་ང་གཅིག་པུ་མིན། ངས་བུ་ཆུང་ཞིག་ཁྲིད་ཡོང་སྲིད།” ཚིག་
མཚམས་ཅུང་ཞིག་བཞག་སྟེ། “ངས་བསམས་ན། འུ་གཉིས་ཀྱིས་ཁོ་གསོ་ཉར་བྱ་
དགོས་ཡོད།'
“ཅི་ཟེར།”
ངས་དུས་ཚོད་ལ་གཅིག་བལྟས། “སྡུག་ཤི་རྒྱག་རྒྱུའི་ཁ་པར་བྱང་བུ་འདི་ལ་སྐར་མ་
ཞེ་བདུན་ལས་ལྷག་མི་འདུག ངའི་སེམས་ན་ཁྱོད་ལ་ལབ་རྒྱུའི་སྐད་ཆ་མང་པོ་ཞིག་ཡོད།
ཁྱོད་ཀྱིས་སྡོད་ས་ཞིག་ཚོལ་དང་།” ངས་མོས་རྐུབ་ཁྲིའུའི་སུག་པ་པང་གཅལ་སྟེང་ཚབ་
ཚུབ་ངང་འདྲུད་ཀྱིན་པའི་སྒྲ་ཐོས།
“ཤོད་དང་།
དེའི་འཕྲོར། ངས་གཉེན་སྒྲིག་བྱས་ཏེ་ལོ་བཅོ་ལྔ་འགོར་བའི་རིང་བསྒྲུབ་མ་མྱོང་
བའི་དོན་དེ་བསྒྲུབས། ངས་རང་གི་ཆུང་མར་དོན་བྱ་ཡོད་ཚད་པོ་སྦ་གསང་མེད་པར་ལྷུག་
བརྗོད་བྱས། དོན་བྱ་ཡོད་ཚད་པོ། ཐེངས་གཅིག་མིན་པར་ངས་དུས་ཚོད་འདི་སེམས་ནང་
ལ་རྟོག་བཟོ་བྱས་མྱོང་། ཐེངས་གཅིག་མིན་པར་ང་དུས་ཚོད་འདི་ལ་ཞེད་སྣང་སྐྱེས་མྱོང་།
འོན་ཀྱང་། ད་ལྟ་བཤད་ཟིན། ཚོར་སྣང་ཞིག་ལ་ངའི་སྙིང་ཁ་ནས་ཕ་བོང་ཞིག་སར་ཕོག་
སོང་བ་དང་མཚུངས། ངས་བསམས་ན། གཉེན་སློང་བྱས་པའི་དགོང་མོ་དེར། སའོ་ལ་ཡཱས་
རང་གི་འདས་སོང་ང་ལ་བརྟོལ་དུས་ཀྱང་། མོས་འདི་འདྲའི་ཚོར་སྣང་ཞིག་ཉམས་སུ་མྱང་
ཡོད་སྲིད།
འོན་ཀྱང་ཐེངས་འདིར། གཏམ་རྒྱུད་བཤད་མཁན་དེ་ང་རེད། མོ་ངུ་བཞིན་འདུག
“ཁྱོད་ཀྱིས་ཇི་ལྟར་བསམ་བློ་བཏང་བ་ཡིན།” ངས་མོར་དྲིས།
“ངས་ཇི་ལྟར་བསམ་བློ་གཏང་དགོས་པའང་མི་ཤེས། ཨ་མེར། ཁྱོད་ཀྱིས་གློ་བུར་དུ་
ང་ལ་དེ་འདྲའི་མང་པོ་ཞིག་བཤད་པ་རེད།”
“དེ་ངས་ཤེས་ཀྱི་ཡོད།”
ངས་མོས་སྣ་ཆུ་འབྱིད་པའི་སྒྲ་ཐོས། “འོན་ཀྱང་ངས་གསལ་བོར་ཤེས་ཐུབ་པ་ནི།
ཁྱོད་ཀྱིས་ཁོ་ངེས་པར་ཡུལ་དུ་ཁྲིད་ཡོང་དགོས། ངས་ཁྱོད་ལ་འདི་ལྟར་སྒྲུབས་ཞེས་བཤད་
པ་ཡིན།”
“གཏན་ཁེལ་ཡིན་ནམ།” ངས་མིག་ཟུང་བཙུམས། གདོང་ལ་འཛུམ་མདངས་ཕྱུང་།
“ང་ལ་གཏན་ཁེལ་ཡིན་ནམ་ཞེས་འདྲི་བཞིན་ཡོད་དམ། ཨ་མེར། ཁོ་ནི་ཁྱོད་ཀྱི་ཚ་
བོ་རེད། ཁྱོད་ཀྱི་ནང་མི་རེད། དེ་བས་ཁོ་ངའི་ཚ་བོའང་ཡིན་པ་རེད། ངས་གཏན་ཁེལ་བྱེད་
མི་ཐུབ་རྒྱུ་ཅི་ཞིག་ཡོད། ཁྱོད་ཀྱིས་ཁོ་ཁྲོམ་སྲང་ནང་སྤྲང་ལྡོམ་བྱེད་དུ་བཅུག་ཆོག་པ་མ་
རེད།” མོས་ཚིག་མཚམས་ཅུང་ཞིག་བཞག་སྟེ། “ཁོའི་གཤིས་ཀ་ཅི་འདྲ་རེད” ཟེར།
ངས་མལ་ཁྲིའི་སྒང་ན་གཉིད་ཡོད་པའི་སའོ་ལ་བྷོར་བལྟས་བསྡད་དེ། “ཁོ་སྙིང་རྗེ་པོ་
རང་ཡོད། ངོ་གནག་སྟེ་སྡོད་མཁན་དེའི་རིགས་རེད” ཅེས་སྨྲས།
“ཁོ་ལ་ཁག་ཅི་ཡོད།” མོས། “ངས་ཁོ་མཐོང་འདོད། ཨ་མེར། ངས་དངོས་གནས་ཁོ་
མཐོང་འདོད” ཟེར།
“སའོ་ལ་ཡཱ།”
“ཨུན།”
ང་ཁྱོད་ལ་དགའ།”
“ང་ཡང་ཁྱོད་ལ་དགའ།” མོ་དགོད་ཙམ་གནང་བ་ངས་ཁ་པར་ལས་ཐོས། “སེམས་
ཆུང་བྱོས།'
“ཡ་ཡ། ད་རུང་བཤད་རྒྱུ་ཞིག་ལ། ཁྱོད་ཀྱི་ཕ་མ་གཉིས་ལ་ཁོ་སུ་ཡིན་པ་ད་རུང་
མ་བཤད། གལ་སྲིད་ཁོ་གཉིས་ཀར་དེ་དོན་ཤེས་འདོད་ཡོད་ཚེ། སྐབས་དེར་ངས་བཤད་
ན་འོས།”
“དེ་བྱ།”
ངེད་གཉིས་ཀྱིས་ཁ་པར་གཏན།
སའོ་ལ་བྷོ་ངེད་གཉིས་འགྲོགས་ཏེ་ཕྱིན། དབྱི་སི་ལམ་པོ་ན་ཡོད་པའི་ཨ་རིའི་གཞུང་
ཚབ་ཁང་གི་ཕྱི་ལོགས་ཀྱི་གསིང་མ་དེ་འབྲེག་བཟོ་བྱས་པ་ཧ་ཅང་བཞུན་ལ་གྲ་དག གསིང་
ཁུད་དག་ཕྲེང་སྒོར་དུ་བཟོས་པའི་མེ་ཏོག་གིས་བརྒྱན་འདུག ཕྱོགས་བཞི་ནི་དྲང་ཤད་ཀྱིས་
བཟོས་ཡོད་པའི་སབ་མའི་སྒོ་ར་རེད། གཞུང་ཚབ་ཁང་གི་ཁང་པ་དེ་མ་གཞི་ནས་དབྱི་སི་
ལམ་པོའི་ཨར་སྐྲུན་མང་དག་དང་ཆ་འདྲ་བར་མཐོང—ཁང་ལེབ་དཀར་པོ། སྲང་ལམ་
འགའ་བརྒལ་ཏེ་ངེད་གཉིས་གནས་དེར་འབྱོར། ངའི་མ་ནེའི་སྟེང་གི་སྐུད་པས་ལྕགས་
རིགས་རྟོག་དཔྱོད་འཕྲུལ་ཆས་གྲག་ཏུ་བཅུག་པས། ཉེན་བཤེར་མི་སྣ་གསུམ་གྱིས་ངའི་ལུས་
པོར་སྔོག་བཤེར་བྱས། དེའི་འཕྲོར་ངེད་གཉིས་ཀྱིས་གཞི་ནས་ཉི་མའི་ཚ་རླབས་རྒྱབ་ཏུ་
བསྐྱུར་ཏེ་གཞུང་ཚབ་ཁང་དུ་འཛུལ། ཆུ་བསིལ་མོ་གདོང་ལ་བྲན་པ་ལྟར་དྲོ་གྲང་སྙོམ་ཆས་
ལས་རླུང་རླབས་གྲང་མོ་ཐོལ་ཐོལ་མདུན་དུ་བསྐྱིལ་ཡོང་། སྣེ་ལེན་ཁང་གི་དྲུང་ཡིག་ནི་ལོ་
ན་ལྔ་བཅུ་ལྷག་ཙམ་ཡིན་པའི་སྐྲ་ལོ་གསེར་མདོག་ཅན་གྱི་ལྕམ་མོ་ཞིག་རེད། བྱད་བཞིན་
སྐམ་ཞིང་རིད། ངས་རང་ཉིད་སུ་ཡིན་མཚམས་སྦྱོར་བྱས། མོ་ཅུང་ཞིག་འཛུམ་སྟེ་ཉན་ནས་
བསྡད། མོས་ཐོག་ལྭ་སེར་པོ་དང་ལྷོད་ཆ་ཅན་གྱི་དོར་མ་ནག་པོ་གྱོན། མོ་ནི་གཟའ་
འཁོར་འགའ་ཡི་རིང་། ངས་ཐེངས་དང་པོར་མཐོང་བའི་ལྭ་རིང་མགོ་བཏུམས་མའམ་སྲིང་
བལ་གྱི་ཕྱུ་པ་གྱོན་མེད་པའི་སྐྱེས་མ་དེ་ཡིན། མོས་ཞ་སྨྱུག་གི་འགྱིག་གསིབ་ཡོད་སའི་སྣེ་
མོས་ལས་ཅོག་གི་ཀླད་རྡུང་གིན་དུས་བཀག་ཐོ་ཡིག་ལས་ངའི་རུས་མིང་འཚོལ། མོས་ངའི་
རུས་མིང་རྙེད་རྗེས “བཞུགས་རོགས། ཁྱོད་གཉིས་ཀྱིས་ཉིང་མོང་ཁུ་བ་ཞིག་བཞེས་འདོད་
དམ” ཟེར།
“ང་ལ་མི་དགོས། བཀའ་དྲིན་ཆེ།"
“ཁྱོད་ཀྱི་བུ་ལ་དགོས་སམ།”
“ཅི་ཟེར།”
“གཞོན་ནུ་ཉམས་ཅན་ཁོས་གསོལ་འདོད་དམ།" སའོ་ལ་བྷོར་ཕྱོགས་ཏེ་དགོད་
ཀྱིན་མོས་དེ་ལྟར་དྲིས།
“འོ་ཡ། ཐུགས་རྗེ་ཆེ།”
སའོ་ལ་བྷོ་ངེད་གཉིས་ཀོ་བའི་འབོལ་ཁྲི་ནག་པོའི་སྟེང་བསྡད། སྣེ་ལེན་སྒྲོམ་སྟེགས་
ཀྱི་ཁ་གཏད་དེ་རེད། མཐོན་པོར་འཕྱར་བའི་ཨ་རིའི་རྒྱལ་དར་ཞིག་དང་གཤིབ་སྟེ་འདུག
སའོ་ལ་བྷོས་ཤེལ་ཀླད་ཅན་གྱི་ཁའོ་ཧྥེ་ཅོག་སྒམ་སྒང་ནས་དུས་དེབ་ཅིག་བདམས་ཏེ་སོ་ན་
མེད་པ་ལྟར་རི་མོར་ལྟ་བཞིན་སྡོད།
“ག་རེ་བྱས་སོང་།” སའོ་ལ་བྷོས་དེ་ལྟར་ཟེར།
“ཅི་ཟེར།”
“ཁྱོད་ལ་དགོད་རྒྱུ་ཞིག་ལངས་ཏེ་འདུག”
ངས་ཁྱོད་ཀྱི་དོན་བྱར་བསམ་བློ་བཏང་བ་ཡིན།” ངས་ལན་བྱིན།
ཁོས་ཚབ་ཚུབ་ངང་འཛུམ་མདངས་སླར་བསྡུས། དུས་དེབ་གཞན་ཞིག་ཡར་བླངས།
སྐར་ཆ་སུམ་ཅུ་མ་དགོས་པར་དེ་ཡང་སློག་ཚར།
“ཚུབ་ཆ་མ་ལངས།” ཁོའི་དཔུང་པར་གྲུ་མོས་འཕུད་རྡེབ་ཙམ་བྱས་ཏེ་ངས། “མི་
འདི་རྣམས་ཧ་ཅང་ནང་ཚགས་ཡིན། བག་ལྷོག་པོ་གྱིས” ཞེས་བཤད། དོན་ལ་ང་རང་གིས་
གསལ་འདེབས་འདི་འདྲར་ཉན་ན་རེད། ངས་སྡོད་ས་ནས་མུ་མཐུད་འགུལ་འཕག་བྱས།
ལྷམ་སྒྲོག་བཤིག སླར་མདུད། དྲུང་ཡིག་མས་འཁྱགས་ཧྲུག་བསྲེས་པའི་ཉིང་མོང་ཕོར་བ་
ཆེན་པོ་གང་ཁའོ་ཧྥེ་ཅོག་སྒམ་སྒང་བསྟེན་ཏེ། “ཉིད་ནས་བཞེས་རོགས” ཟེར།
སའོ་ལ་བྷོ་ཅུང་ཞིག་ངོ་ཚ་སྟེ་གཅིག་བགད་ནས། “ཤིན་ཏུ་ཐུགས་རྗེ་ཆེ” ཟེར། ཁོས་
དབྱིན་སྐད་བརྒྱབ་པ་རེད། ཉན་ཡོང་ན “ཤ་དང་ཐུད་ཀྱིས་ཆེ” ཟེར་བ་དང་འདྲ། ཁོས་
ཏན་ཏན་དབྱིན་སྐད་ཚིག་རྐང་འདི་ཙམ་ལས་མི་ཤེས། ད་རུང་གཅིག་ཡོད་པ། “དེ་རིང་
ཉིད་ཀྱི་སེམས་ཁམས་སྐྱིད་པར་ཤོག” ཅེས་པ་དེ་རེད།
མོ་དགོད་ཀྱིན། “ཐུགས་འཛེམ་མ་གནང” ཟེར། མོ་ཕྱིར་ལས་ཅོག་ཕྱོགས་སུ་སོང་།
པང་གཅལ་ལས་ལྷམ་ཞབས་རིང་གི་ཐག་སྒྲ་འཁོར་ཡོང་།
“དེ་རིང་ཉིད་ཀྱི་སེམས་ཁམས་སྐྱིད་པར་ཤོག" སའོ་ལ་བྷོས་རང་གི་དབྱིན་སྐད་
གཞན་དེ་སྨྲས།
རཱེ་མོང་ཏེ་ཨེན་ཏི་ཝོ་གཟུགས་རིང་ཞིག་མ་རེད། ལག་པ་ཧ་ཅང་ཆུང་། སེན་མོ་
འབྲེག་བཟོ་བྱས་པ་ཧ་ཅང་བཞུན། སྲིན་ལག་སྟེང་གཉེན་སྒྲིག་སོར་གདུབ་གྱོན། ཁོས་ཙབ་
ཙོབ་ངང་ང་དང་ལག་འཇུ་བྱས། ཚོར་སྣང་ཞིག་ལ་སྤར་ཁུང་ནང་དུ་མཆིལ་པ་ཞིག་བཟུང་
སོང་བ་དང་འདྲ། འདི་ནི་ངའི་ལས་དབང་ལ་ཁ་ལོ་སྒྱུར་མཁན་གྱི་མཆིལ་པ་ཞིག་…………འོ་
མ་རེད…………ལག་པ་ཡག་པོ་དེ་ཡིན་དགོས། ངའི་སེམས་ལ་དེ་ལྟར་དྲན། སའོ་ལ་བྷོ་ངེད་
གཉིས་ཁོའི་ལས་ཅོག་གི་ཁ་གཏད་དུ་བསྡད། ཨ་རིའི་ས་བཀྲ་ཞིག་དང་གཤིབ་སྟེ《ཡ་ང་
བའི་འཇིག་རྟེན》གྱི་བརྡ་ཁྱབ་ཅིག་ཨེན་ཏི་ཝོའི་རྒྱབ་ལོགས་ཀྱི་ལྡེབས་སུ་སྦྱར་འདུག ཉི་
འོད་འཕྲོས་ཡོད་པའི་སྒེའུ་ཐེམ་དུ་ཀྲོ་མ་ཀྲུ་འཁྲིལ་ཤིང་བུམ་པ་གང་བསྟེན་འདུག
“ཐ་མག་འཐེན་ནམ།” ཁོས་དེ་ལྟར་དྲིས། སྐམ་རྗུད་ཀྱི་གཟུགས་པོ་དང་བསྡུར་
ན། བབ་ལྕི་ཞིང་གསལ་འགྲགས་འཁོར་བའི་སྐད་སྒྲ་དེ་མི་ཆེན་ཞིག་གི་ངག་ནས་ཡོང་བ་
དང་འདྲ།
“མི་འཐེན། ཐུགས་རྗེ་ཆེ།” ངས་ལན་བྱིན། ཨེན་ཏི་ཝོས་ཐ་ན་སའོ་ལ་བྷོར་མིག་
གིས་ཀྱང་མ་བལྟས། ང་དང་སྐད་ཆ་བཤད་དུས་ཀྱང་ངའི་ངོར་མི་ལྟ། འོན་ཀྱང་ངས་དེ་
བཏང་སྙོམས་སུ་བཞག ཁོས་ལས་ཅོག་གི་འཐེན་སྒམ་གཅིག་བཤངས། ཐ་མག་བག་ཕྱེད་
དེ་ལས་རྐང་གཅིག་བཏོན་ཏེ་མེ་བགོས། ཁོས་འཐེན་སྒམ་དེ་ལས་ད་དུང་གཤེར་ཁུ་དམ་
བེ་གང་བླངས་ཏེ་ལག་པའི་སྟེང་སྐུད་ཞོར་མིག་གིས་སྒེའུ་ཐེམ་གྱི་ཀྲོ་མ་ཀྲུ་འཁྲིལ་ཤིང་ལ་
ལྟ། ཐ་མག་གསེག་སྟེ་ཁ་བུག་ཏུ་བསྣར། དེའི་འཕྲོར་ཁོས་འཐེན་སྒམ་ཕྱིར་གཏན་ཞིང་ལག་
པ་གཉིས་ཅོག་སྒམ་སྒང་བཀན་ཏེ། “ཡ།” དུ་སྨུག་ཁྲོད་མིག་ཁྲེབ་ཁྲེབ་རྡེབ་ཀྱིན།
ཁྱོད་ཀྱི་གཏམ་རྒྱུད་ཤོད་དང” ཟེར།
ངའི་ཚོར་སྣང་ཞིག་ལ། བཙོན་པ་རན•ཝ་རེན་ཉེན་རྟོག་པ་ཧྲ་ཝེའི་ཁ་གཏོད་དུ་
བསྡད་ཡོད་པ་དང་འདྲ། ད་ལྟ་ང་ཨ་རིར་དབང་བའི་ས་ཐོག་ཏུ་ཡོད་ཅིང་། མྱི་ལྡང་འདི་ངའི་
ཕྱོགས་སུ་གཏོགས། ཁོས་ཕོགས་ལེན་དོན་ཡང་ང་ལྟ་བུའི་མི་ལ་རོགས་རམ་བྱ་ཆེད་རེད།
ངས་རང་ལ་དེ་ལྟར་གསལ་འདེབས་བྱས།
“ངས་བྱིས་པ་འདི་གསོ་ཉར་བྱས་ཏེ་ཁོ་ཨ་རིར་ཁྲིད་འདོད།” ངས་དེ་ལྟར་སྨྲས།
“ང་ལ་ཁྱོད་ཀྱི་གཏམ་རྒྱུད་ཤོད།” ཁོས་ཡང་བསྐྱར་དེ་ལྟར་ཟློ། གུང་མཛུབ་ཀྱིས་
ཐ་མག་གི་ཐལ་སྣེ་སྐྱ་བོ་དེ་གྲ་དག་གི་ལས་ཅོག་ངོས་སུ་གཏུལ་ཞིང་། དེ་ནས་དུད་ཕོར་དུ་
གཞབས།
ངས་སའོ་ལ་ཡཱར་ཁ་པར་མ་བཏང་སྔོན་གྲ་སྒྲིག་བྱས་པའི་གཏམ་རྒྱུད་དེ་ཁོར་ཐེངས་
གཅིག་ལབ། ང་ཨ་ཧྥུ་ཧན་དུ་འགྲོ་དོན་ནི། ཕ་གཅིག་ལ་མ་མི་གཅིག་པའི་སྤུན་ཡའི་བུ་
འདི་ཕྱིར་ཨ་རིར་ཁྲིད་འདོད་ཡིན་ཞིང་། ངས་བྱིས་པ་འདིའི་འཚོ་བའི་ཁོར་ཡུག་ཧ་ཅང་སྐྱོ་
པོ་ཡིན་པ་མཐོང་བར་མ་ཟད། དྭ་ཕྲུག་སྙོར་ཁང་དེའི་ནང་ཚེ་སྲོག་ཆུད་ཟོས་སུ་གཏོང་གིན་
འདུག་པ་རྟོགས་པས། རང་གིས་དྭ་ཕྲུག་སྙོར་ཁང་གི་འགན་འཁུར་པར་རྔན་པ་ངེས་ཅན་
ཞིག་སྤྲད་དེ་བུ་འདི་ཕྱིར་བླངས་ནས་ཕ་ཁི་སི་ཐན་ལ་ཁྲིད་ཡོང་ལུགས་བཤད།
“ཁྱོད་བྱིས་པ་འདིའི་ཨ་ཁུ་ཡིན་ཟེར་རམ།”
“ཏག་ཏག་དེ་འདྲ་རང་རེད། "
ཁོས་དུས་ཚོད་འཁོར་ལོར་གཅིག་བལྟས་རྗེས་ལུས་པོ་ཟུར་དུ་འཁོར་ནས་སྒེའུ་ཐེམ་
གྱི་ཀྲོ་མ་ཀྲུ་འཁྲིལ་ཤིང་ལ་ཕྱོགས་བསྡད་དེ། “བདེན་དཔང་བྱེད་མཁན་ཨེ་ཡོད” ཟེར།
“ཡོད་ནི་ཡོད། འོན་ཀྱང་ངས་ཁོ་ད་ལྟ་ག་པར་ཡོད་པ་མི་ཤེས།”
ཁ་ཚུར་འཁོར་ཏེ་ཁོས་མགོ་ལྕོག་ལྡེམ་ཙམ་གནང་། གདོང་པ་དེར་བལྟས་ཏེ་ངས་ཁོས་
ཅི་ཞིག་དྲན་གྱིན་ཡོད་པར་ཡིད་དཔོག་བྱས། འོན་ཀྱང་ཚོད་མི་ཐུག ངའི་སེམས་ལ་ཁོའི་
ལག་པ་ཆུང་ཆུང་དེས་ཤོག་ཤོ་རྩེ་མྱོང་ཡོད་དམ་སྙམ།
“འདྲི་རྒྱུ་ཞིག་ལ། མ་ནེ་འདི་ལྟར་འཚེམ་པ་ནི། ད་ལྟའི་ཨ་གསར་མཚོན་བྱེད་ཅིག་
ཡིན་ནམ་ཅི།” ཁོས་དེ་ལྟར་ཟེར། ངེད་གཉིས་དཀའ་རྙོག་ལ་འཕྲད་ཚར་ཐལ། སའོ་ལ་
བྷོ་ངེད་གཉིས། དེ་ངས་གློ་བུར་རྟོགས་བྱུང་། ངས་ཁོར་ང་ཕའེ་ཧྲ་ཝ་ནས་ཆོམ་རྐུན་གྱིས་
བཅོམ་སོང་ཞེས་བཤད།
“ཡིན་རྒྱུ་རེད།” སྐད་གསང་ཙམ་བྱས་ཏེ་ཁོས། “ཁྱོད་མུའུ་སི་ལིན་ཡིན་ནམ” ཟེར།
“ཡིན་ལགས།”
“ལྟོས་མེད་ཀྱི་དད་པ་ཡོད་དམ།”
“ཡོད་ལགས།” དོན་ལ་ཐེངས་སྔ་མར་མགོ་བོ་གཅལ་དུ་གཏུགས་ཏེ་གསོལ་
འདེབས་བྱས་པ་དུས་ནམ་ཞིག་ཡིན་པ་ངས་མི་དྲན། དེའི་འཕྲོར་ངས་སྨན་པ་ཨ་རྨན་ནེས་
ཨ་ཕའི་ནད་ལ་བལྟས་པའི་ཉིན་དེར་རང་གིས་ཕྱག་གདན་ངོས་སུ་པུས་མོ་བཙུགས་ཏེ།
སྔོན་ཆད་སློབ་ཐུན་སྐབས་བསླབས་པའི་ཆོས་ཡིག་ཚན་པ་འགའ་བློར་བསྐྱོར་བ་དྲན།
“ཁྱོད་ཀྱི་དོན་བྱར་ཕྲན་ཙམ་ཕན་སྲིད། འོན་ཀྱང་སྨིན་འབྲས་ཆེན་པོ་ཡོང་ཚོད་
མ་རེད།” ཁོས་སོབ་འཛིང་དུ་ཡོད་པའི་སྐྲ་གསེང་དེར་འཕྲུག་པའི་བཟོ་ལྟ་དང་བཅས་དེ་
ལྟར་ཟེར།
“ཁྱོད་ཀྱི་དེའི་ནང་དོན་ཅི་ཡིན།” ངས་དེ་ལྟར་དྲིས་ཏེ་སའོ་ལ་བྷོའི་ལག་པ་ཡར་
བླངས་ནས་ངེད་གཉིས་ཀྱི་མཛུབ་མོ་ཕན་ཚུན་བསྣོལ་ཏེ་བསྡད།
སའོ་ལ་བྷོས་ཨེན་ཏི་ཝོ་ངེད་གཉིས་ལ་ལྟ་བཞིན་སྡོད།
“ལན་རིང་པོ་ཞིག་ཡོད། དེ་མཇུག་མཐར་ངས་ཁྱོད་ལ་བཤད་ཡོང་། ཁྱོད་ཀྱིས་སྔོན་
ལ་ལན་ཐུང་ངུ་ཞིག་ལ་ཉན་འདོད་དམ།” ཁོས་དེ་ལྟར་དྲིས།
“ ཤོད་དང་། ”
ཨེན་ཏི་ཝོས་ཐ་མག་གཞིལ་ཏེ་ཁ་ཅུང་ཞིག་བསྡམས་རྗེས་གློ་བུར། “གཡུགས་ཞོག” ཟེར།
“ཅི་ཟེར།”
“ཁྱོད་ཀྱིས་བྱིས་པ་འདི་གསོ་ཉར་བྱ་འདོད་ཅེས་པའི་རེ་བ་དེ། གཡུགས་ཞོག དེ་ནི་
ངས་ཁྱོད་ལ་གསལ་འདེབས་བྱས་པ་ཡིན།”
“ཤེས་སོང་།” ངས་ཁོར་ལན་བསྐྱོན། “ད་ལྟ། ཁྱོད་ཀྱིས་དེའི་རྒྱུ་མཚན་ང་ལ་བཤད་
ཆོག་ཀྱང་སྲིད།”
“ཁྱོད་ཀྱིས་ལན་རིང་པོ་དེར་ཉན་འདོད་ཟེར་བ་རེད་དམ།” ཁ་སྟབས་འཁྱག་ཤུར་
ཤུར་ཁོས་དེ་ལྟར་དྲིས། ངའི་མ་རངས་པའི་ངག་འགྲོས་ཁོས་སྣང་མེད་དུ་བཞག་སོང་། ཁོས་
ཐལ་མོ་གཉིས་ངོ་སྤྲད། དེས་ནི་ཁོ་འཕགས་མའི་མདུན་དུ་པུས་བཙུགས་སྒོས་བསྡད་ཡོད་
པ་དང་འདྲ། “ཐོག་མར་ཁྱོད་ཀྱིས་ང་ལ་ལབ་པའི་གཏམ་རྒྱུད་དེ་བདེན་པ་ཡིན་པའི་དབང་
དུ་བྱེད། འོན་ཀྱང་དེ་རྫུན་མིན་པར་དོགས་པ་མི་ཆེ་བའང་མིན། ཡང་ན་མང་ཤོས་ལ་སླ་
བཅོས་བརྒྱབ་ཡོད་ཀྱང་སྲིད། བཤད་རྒྱུ་ཞིག་ལ། ངས་དེར་ཁ་ཡ་མི་བྱེད། ཁྱོད་འདི་ན་ཡོད་
པ་འདི་རེད། ཁོ་འདི་ན་ཡོད་པ་འདི་རེད། ཆེས་གལ་ཆེ་བའི་དོན་བྱ་ཏག་ཏག་འདི་ལས་
མེད། དེ་འདྲ་ཡིན་རུང་། ཁྱོད་ཀྱི་རེ་བར་མངོན་གསལ་གྱི་དཀའ་གནད་གདའ། ལར་བྱིས་
པ་འདི་དྭ་ཕྲུག་མིན་པ་མ་བཤད་དང་།”
“ཁོ་ཡིན་ཤག་རེད།”
“ཁྲིམས་ལྟར་བཤད་ན་ཁོ་མ་རེད།”
“ཁོའི་ཕ་མར་སྲང་ལམ་ནས་སྲོག་ཁྲིམས་བཅད་པ་རེད། ཁྱིམ་མཚེས་ཀྱིས་ཀྱང་
མཐོང་ཡོད།” ངས་དེ་ལྟར་བཤད། ངེད་གཉིས་ཀྱིས་དབྱིན་སྐད་ཀྱིས་ལབ་གླེང་བྱས་པ་ཡིན་
པས་ང་བློ་བདེ་པོ་བྱུང་།
“ཁྱོད་ལ་ཁོ་གཉིས་ཤི་ཟིན་པའི་དཔང་ཡིག་ཨེ་ཡོད།”
“ཤི་བའི་དཔང་ཡིག་ཟེར་རམ། འུ་གཉིས་ཀྱིས་བཤད་བཞིན་པ་ཨ་ཧྥུ་ཧན་རེད།
གནས་འདིར་མི་མང་ཤོས་ལ་ཨ་མ་ལས་སྐྱེས་པའི་དཔང་ཡིག་ཀྱང་མེད་པ་དེ་རེད།”
ཁོས་གསལ་འཚེར་གྱི་མིག་ཟུང་ཁྲེབ་ཁྲེབ་རྡེབ་ཀྱིན་བཤད་དོན། “སྐུ་ཞབས། རྩ་
ཁྲིམས་ངས་གཏན་ལ་ཕབ་པ་མ་རེད། ཁྱོད་ཁོང་ཁྲོ་ལངས་རུང་ཐབས་མེད། ཁྱོད་ཀྱིས་ཁོའི་
ཕ་མ་དངོས་སུ་ཚེ་ལས་འདས་སོང་བར་བདེན་དཔང་བྱ་དགོས་ཡོད། བྱིས་པ་འདི་དྭ་ཕྲུག་
ཡིན་པར་ཁྲིམས་ཀྱི་ངོས་ནས་ཁས་ལེན་འཐོབ་དགོས་ཡོད།”
“འོན་ཀྱང...... ”
“ཁྱོད་ལ་ལན་རིང་པོ་དེ་དགོས་པ་མིན་ནམ། ངས་ད་ལྟ་ཏག་ཏག་དེ་ཁྱོད་ལ་བཤད་
ཀྱིན་ཡོད། དེའི་འཕྲོ་ཡི་གནད་དོན་ནི། ཁྱོད་ལ་བྱིས་པ་འདིའི་སྐྱེས་ཁུངས་རྒྱལ་ཁབ་ཀྱི་
མཉམ་འབྲེལ་རོགས་པ་འཐོབ་དགོས་ཡོད། ད་ལྟ། མཐུན་རྐྱེན་ཆེས་འཛོམས་པའི་གནས་
སྟངས་ཡིན་པར་དཔེ་བླངས་ནའང་དོན་བྱ་འདི་བསྒྲུབས་དཀའ་བར་གདའ། ད་རུང་། ཁྱོད་
རང་གིས་ལབ་པའི་སྐད་ཆ་ལུང་དྲངས་ཏེ་བཤད་ན། ང་ཚོས་བཤད་བཞིན་པ་ཨ་ཧྥུ་ཧན་
རེད། ཨ་ཧྥུ་ཧན། ཨ་ཧྥུ་ཧན་ན་ང་ཚོར་གཞུང་ཚབ་ཁང་མེད། རྒྱུ་རྐྱེན་དེ་དག་གི་དབང་
གིས་དོན་བྱ་འདི་ནི་ཐལ་ཆེ་ལ་རྙོག་འཛིང་ཆེ་བ་ཞིག་རེད། ཧ་ལམ་འགྲུབ་ཐབས་མེད་པ་
ཞིག་རེད།”
“ཁྱོད་ཀྱི་བཤད་སྟངས་དེ་ཅི་ཞིག་རེད། ངས་ཁོ་སྲང་མདོར་གཡུགས་ན་རེད་ཟེར་བ་
ཨེ་ཡིན། "
“ངས་དེ་འདྲ་བཤད་པ་མེད།”
“ཁོ་ལ་འཁྲིག་ལོག་གི་མནར་གཅོད་ཐེབས་མྱོང་ཡོད་པ་རེད།” ངའི་ཡིད་ལ་སའོ་ལ་
བྷོའི་རྐང་མགོའི་དྲིལ་ཆུང་དང་མིག་མཐའི་གནག་ཀོར་དེ་དྲན་ཡོང་།
“འོ། ཡིད་སྐྱོ་བའི་བྱ་བ་རེད། དེའི་ཕྱིར་ཁྱོད་ལ་བཟོད་གསོལ་ཞུ།” ཅུང་ཞིག་ཧད་
བསྡད་དེ་ཨེན་ཏི་ཧོས་དེ་ལྟར་ཟེར། འོན་ཀྱང་ཁོས་ངའི་སྟེང་བཟུང་བའི་རྣམ་འགྱུར་དེར་
བལྟས་ན། ངེད་གཉིས་ཀྱིས་ཏན་ཏན་གནམ་གཤིས་སྐོར་གྱི་ཁ་བརྡ་ཞིག་བྱེད་ཀྱིན་ཡོད་པ་
དང་མཚུངས། “ལར་དེ་ནི་དམངས་སྤོར་ཁང་གིས་བུ་འདི་ལ་ཕྱི་བསྐྱོད་ལམ་ཡིག་གནང་
སྟེ་ངོས་སུ་ཁྲོལ་མཆན་བཀོད་ཆོག་གི་རྒྱུ་མཚན་དུ་འགྲོ་ཐབས་མེད།”
“ ཁྱོད་ཀྱིས་ཅི་ཞིག་བཤད་འདོད་པ་ཡིན།”
“ངའི་བཤད་འདོད་པ་ནི། ཁྱོད་ཀྱིས་སྙིང་རྗེའི་ལས་ཀ་ཞིག་ལས་བསམས་ན། ཡིད་
རྟོན་རུང་བའི་དགེ་རྩའི་སྒྲིག་ཁུངས་ཤིག་ལ་ཞལ་འདེབས་འབུལ་བའམ། ཡང་ན། སྐྱབས་
འཆོལ་བའི་སྒར་ཐོག་ཏུ་རིན་མེད་གཡོག་ལས་སུ་བརྒྱུགས་པས་འཐུས། དེ་འདྲ་རང་རེད།
ད་ལྟའི་གནས་བབ་འདི་འདྲར། ཨ་རིའི་སྤྱི་དམངས་ཤིག་གིས་ཨ་གྷུ་ཧན་གྱི་བྱིས་པ་ཞིག་
གསོ་ཉར་བྱ་རྒྱུར་ང་ཚོས་ཡི་རངས་འབུལ་ཐབས་མེད།”
ང་ཡར་ལངས་ཏེ་ཧྥར་སེ་སྐད་ཀྱིས་སའོ་ལ་བྷོར “འགྲོ” ཞེས་སྨྲས། སའོ་ལ་བྷོ་ང་ལ་
གླན་ཏེ་མགོ་བོ་ངའི་དཔྱི་སྨད་ལ་བསྙེས་ཏེ་འདུག ངའི་ཡིད་ལ་པའོ་ལི་ལེའི་འདྲ་པར་དེ་དྲན།
འདྲ་པར་སྟེང་ཁོ་རང་གི་ཨ་ཕ་ཧཱ་སན་དང་ལྷན་དུ་འདི་ལྟར་ལངས་བསྡད་ཡོད་པ་རེད།
“ངས་ཁྱོད་ལ་དྲི་བ་འགའ་བཏོན་ན་ཨེ་ཆོག སྐུ་ཞབས་ཨེན་ཏི་ཝོ།"
“ཕྲིས། ”
“ ཁྱོད་ལ་བྱིས་པ་ཨེ་ཡོད། ”
མཚམས་དེར་ཁོ་ཐེངས་དང་པོར་ཁ་གྲག་རྒྱུ་མེད་པར་ལུས།
“ཨུམ། ཨེ་ཡོད། རང་དགར་དྲིས་པ་ཙམ་ཡིན།”
ཁོས་སྔར་བཞིན་ངག་མི་སྨྲ་བར་ཁ་རོག་གེར་བསྡད།
“ངས་བལྟས་ན་འདི་འདྲ་ཞིག་རེད།” སའོ་ལ་བྷོའི་ལག་པ་ནས་བཟུང་སྟེ་ངས་
ཁོར། “ཁོ་ཚོས་བྱིས་པ་ཞིག་འཐོབ་འདོད་ཀྱི་ཚོར་བ་དེ་རྟོགས་མཁན་ཞིག་ཁྱོད་ཀྱི་འདུག་
སྟེགས་དེར་བསྡད་དུ་བཅུག་ན་རེད” ཅེས་བཤད་རྗེས་ཁ་ཕྱིར་འཁོར་ཏེ་ཤེད་ཀྱིས་ཐོན་སོང་།
“ངས་ཁྱོད་ལའང་དྲི་བ་ཞིག་བཏོན་ན་ཆོག་གམ།” ཨེན་ཏི་ཝོའི་སྐད་རྒྱབ་ནས་
གྲག་ཡོང་།
“ཤོད་དང་།”
“ཁྱོད་ཀྱིས་བུ་འདི་ལ་ཁྱིམ་དུ་འཁྲིད་ཆོག་ཅེས་ཁས་བླངས་ཨེ་ཡོད།”
“ཡོད་ན་ཅི་འདྲ་རེད།”
ཁོས་མགོ་བོ་འཕྲེད་དུ་གཡུག་ཞོར། “ངོ་མ་ཧོལ་རྒྱུག་རེད། དེའང་བྱིས་པར་ཁས་
བླངས་འདུག”" ཅེས་དངན་པ་ཞིག་འབྱིན་ཏེ་ཡང་འཐེན་སྒམ་ཁ་ཕྱེ་ནས། “ ཁྱོད་ཀྱིས་དེ་
ལྟར་བསྒྲུབ་འདོད་པ་ཁོ་ཐག་ཡིན་ནམ” ཟེར་ཞོར་ཡིག་ཆ་སྔོག
“དེ་ནི་སྨོས་མ་དགོས་པ་ཞིག་རེད།”
ཁོས་མིང་བྱང་ཞིག་ཕྱིར་བཏོན་ཏེ། “ཁྱོད་ཀྱིས་ཕུལ་དུ་ཕྱིན་པའི་དམངས་སྤོར་ཁྲིམས་
རྩོད་པ་ཞིག་བཙལ་ན་རེད། ཨོ་མརཧྥེ་སཱར། ཁོས་དབྱི་སི་ལམ་པོར་ལས་ཀ་གནང་། ངས་
མངགས་ཆ་བྱས་སོང་ཞེས་ལབ་ཆོག
ངས་ཁོའི་ལག་ནས་མིང་བྱང་དེ་ཚུར་བླངས་ནས་སྐད་མགོ་དམའ་མོས “བཀའ་དྲིན་
ཆེ” ཞེས་སྨྲས།
ཁོས “ཉིད་ལ་ལམ་ལྷོངས་ཡོང་བར་སྨོན” ཟེར། སྒོ་ཕྱིར་ཐོན་ཁར་ངས་ཕྱི་མིག་ཅིག་
བལྟས། ཨེན་ཏི་ཝོ་གྲུ་བཞི་ནར་མོར་སྣང་བའི་ཉི་འོད་ནང་ལངས་ནས་བླ་འཁྱམས་པ་ལྟར་
ཕྱི་ལོགས་སུ་ཅེར་ཏེ་ཡོད་པ་མཐོང་། བར་དེར་ཡང་དྲན་པ་སླར་སོས་པ་ལྟར་ལག་ཟུང་གིས་
ཀྲོ་མ་ཀྲུ་འཁྲིལ་ཤིང་གི་རྫ་བུམ་དེ་ཉི་འོད་འོག་བསྣུར་ནས་ངོས་ལ་བྱམས་བརྩེའི་ངང་བྱིལ་
བྱིལ་གཏོང་།
“ཕེབས་ཨོ།” ལྕམ་དྲུང་ཡིག་དེས་ངེད་གཉིས་མོའི་ལས་ཅོག་གི་སྔུན་ནས་འགྲོ་བ་
མཐོང་སྟེ་དེ་ལྟར་སྨྲས་བྱུང་།
“ཁྱོད་ཀྱི་སྦྱིན་བདག་ལ་གུས་ལུགས་རེ་དགོས་དོགས་ཆེ།” ངས་དེ་ལྟར་བཤད།
ངའི་སེམས་ལ་མོས་མིག་འབྲས་བསྐོར་བའམ། ཡང་ན་མགོ་བོ་ལྡེམ་གྱིན། “དེ་ངས་ཤེས་
ཡོད། ཚང་མས་དེ་ལྟར་ལབ་ཀྱིན་འདུག” སོགས་ལབ་ཡོང་སྙམ། འོན་ཀྱང་ལྡོག་སྟེ་མོས་
སྐད་མགོ་ཇེ་དམའ་རུ་བསྒྱུར་ནས། “སྙིང་རྗེ་བའི་རེ། བུ་མོ་འདས་པ་ནས། ཁོ་རྦད་དེ་མི་
གཞན་ཞིག་ཏུ་གྱུར་འདུག” ཟེར།
་རང་དབང་མེད་པར་སྨིན་མ་ཡར་གཟེངས་ཙམ་བྱས། སྐབས་དེར་མོས “རང་
དམེ” རེད་ཟེར།
ཕྱིར་མགྲོན་ཁང་དུ་ཡོང་བའི་ལམ་བར། སའོ་ལ་བྷོས་མགོ་བོ་ཤེལ་སྒོའི་སྟེང་བསྙེས་
ཏེ། ཁང་རྩེག་རེ་རེ་དང་གྲལ་དུ་བསྟར་བའི་གྱིག་སྡོང་དག་རྒྱབ་ཕྱོགས་སུ་རྒྱུག་པར་བལྟས་
ཏེ་སྡོད། ཁོའི་འབྱིན་རྔུབ་ཀྱིས་ཤེལ་སྒོའི་ངོས་ལ་རླངས་པ་རབ་རིབ་བཟོས། ཁོས་དེ་གཙང་
མར་འབྱིད། ཡང་བསྐྱར་རླངས་པ་ཆགས། ཁོས་ཨེན་ཏི་ཝོ་ངེད་གཉིས་ཀྱིས་ཇི་ལྟར་གྲོས་
བྱས་ཚུལ་འདྲི་ཙམ་ཡང་མ་བྱས།
ཁྲུས་ཁང་གི་སྒོ་གཏན་ཞིང་སྒོ་རྒྱབ་ནས་ཆུ་བཞུར་བའི་སྒྲ་གྲག་ཡོང་། ངེད་གཉིས་
མགྲོན་ཁང་དུ་བསྡད་པ་ནས་བཟུང་། མལ་ཁྲིའི་སྒང་ལ་མ་བུད་སྔོན་སའོ་ལ་བྷོས་ཡུན་རིང་
པོར་ཁྲུས་བྱེད། ཁ་པུར་གྱི་སྦུག་ཆུ་ཚ་པོ་ནི་ཡུལ་དེའི་ཨ་ཕ་ཇི་བཞིན་དཀོན། གནས་འདིར་
མཐུན་རྐྱེན་འཛོམས་པས། སའོ་ལ་བྷོས་དགོང་མ་རེ་རེར་ཧ་ལམ་ཆུ་ཚོད་རེར་ཁྲུས་བྱེད།
རྡག་ཆལ་གྱི་ལྦུ་བ་འཕྱུར་བའི་ཆུའི་ནང་དུ་སྦངས་ཏེ་མཚམས་མི་འཇོག་པར་ལུས་པོར་
གཙུབ་འདྲད་རྒྱག མལ་ཁྲིའི་མཐའ་ཁར་ཙོག་སྟེ། ངས་སའོ་ལ་ཡཱར་ཁ་པར་གཏོང་ཞོར་
ཁྲུས་ཁང་གི་སྒོ་སྲུབས་ནས་བརྡོལ་འོང་བའི་གློག་འོད་ཤར་མོ་དེར་བལྟས་ཏེ་བསྡད། གཙང་
མར་ཆགས་སོང་ངམ། སའོ་ལ་བྷོ།
ངས་ཨེན་ཏི་ཝོས་ལབ་པ་སའོ་ལ་ཡཱར་བཤད་དེ། “ད་འདི་རེད། ཁྱོད་ཀྱིས་ཤོད་དང་
ངས་ཅི་ཞིག་བྱས་ན་རེད” ཅེས་མོར་བློ་དྲིས།
“འུ་གཉིས་ཀས་ཁོའི་ལྟ་ཚུལ་དེ་འཕྱུག་ཡོད་པར་བསམས་ན་རེད།” མོས་རྒྱལ་སྤྱིའི་
སྟེང་གསོ་ཉར་བཀོད་སྒྲིག་གནང་མཁན་གྱི་ལས་ཁུངས་འགའ་ལ་ཁ་པར་བཏང་རུང་། ཨ་
ཧྥུ་ཧན་གྱི་བྱིས་པའི་གསོ་ཉར་ལ་དོ་སྣང་བྱེད་པའི་ལས་ཁུངས་ཤིག་ད་ཕན་མ་རྙེད་ཟེར།
འོན་ཀྱང་མོས་ད་རུང་འཚོལ་གྱིན་འདུག
“དོན་བྱ་འདི་ལ། ཁྱོད་ཀྱི་ཕ་མ་གཉིས་ཀས་ལྟ་ཚུལ་ཅི་འདྲ་བཟུང་འདུག”
“འུ་གཉིས་ལ་འདང་བརྒྱབ་སྟེ། ཨ་མ་དགའ་སྟེ་ཡོད། མོ་ཁྱོད་ལ་ཅི་འདྲ་ཡིན་པ་ཁྱོད་
ཀྱིས་ཤེས་ཚོད་རེད། ཨ་མེར། མོའི་མིག་ནང་ནས། ཁྱོད་ཀྱིས་དོན་ཅི་ཞིག་བསྒྲུབས་རུང་
ནོར་རྒྱུ་ཡོད་པ་མ་རེད། ཨ་ཕ………ཨུན། སྔོན་ཆད་དང་གཅིག་འདྲ་རེད། ཁོ་ནི་རྟོགས་
དཀའ་བའི་མི་ཞིག་ཡིན་པའང་ཁྱོད་ལ་གསལ། ཁོས་མང་པོ་ལབ་མ་སོང་།
“འོ་ན་ཁྱོད། ཁྱོད་དགའ་འམ།"”
ངས་མོས་ཉན་སྦུག་ལག་པ་གཞན་པ་དེར་སྤར་སོང་བ་ཐོས། “ངས་བསམས་ན། འདི་
ཁྱོད་ཀྱི་ཚ་བོར་མཚོན་ན་དོན་བྱ་ཡག་པོ་ཞིག་རེད། དེ་མིན། ཕྱོགས་གཞན་ཞིག་ནས་འུ་
གཉིས་ལའང་ཕན་ཡོང་སྲིད།”
“ངས་ཀྱང་དེ་ལྟར་བསམས།”
“ངའི་དྲན་ཚུལ་འདི་ལ་སྨྱོ་ཞད་ཅིག་འདྲེས་རུང་། ངས་ད་ལྟ་ནས་ཁོ་ཅི་ཞིག་བཟའ་
རྒྱུར་དགའ་བའམ། ཡང་ན་ཁོ་སློབ་གྲྭའི་ནང་གི་བསླབ་སྣ་གང་ལ་སྤྲོ་སྣང་ཡོད་པ་སོགས་
ལ་བསམ་བློ་གཏོང་གིན་འདུག ངས་ད་དུང་ཁོའི་ལས་བྱར་རྟགས་རྒྱག་པའི་ངང་ཚུལ་ཡང་
རྟོག་བཟོ་བྱས་པ་ཡིན………… ” ཞེས་མོས་ཧབ་ཆ་བརྒྱབ། ཁྲུས་ཁང་གི་ཆུ་བཞུར་མཚམས་
ཆད། ངས་སའོ་ལ་བྷོ་དེ་གར་ཡོད་པ་ཐོས་ཐུབ། ཁོ་ཁྲུས་གཞོང་ལས་ཕྱིར་བུད་བྱུང་། ལུས་
པོར་སྐམ་འབྱིད་རྒྱག
“མ་བཟང་གི་བུ་མོ། ཞང་བཟང་གི་ཚ་མོ་ཟེར་བ་ཁྱོད་རེད།”
“ངོ་མི་ཚའམ། རང་གི་ཆུང་མར་དེ་ལྟར་བསྟོད་སྲོལ་མེད། འོ། ངས་ཨེན་ཙམ་མིན་
ན་བརྗེད་སོང་། ངས་ཨ་ཞང་ཧྲ་ལེ་ཕུ་ལ་ཁ་པར་བཏང་བ་ཡིན།”
ངའི་ཡིད་ལ་གཉེན་སྟོན་གྱི་ཉིན་མོར་ཧྲ་ལེ་ཕུས་གསོལ་ཁང་གི་ཤོག་ཕྱིས་སྟེང་འཕྲལ་
མར་སྙན་ངག་ཅིག་བྲིས་ཏེ་གྱེར་འདོན་བྱས་ཚུལ་དྲན། སའོ་ལ་ཡཱ་ངེད་གཉིས་གར་སྟེགས་
སུ་འཛེགས་ཏེ། འོད་གཙུབ་པའི་པར་ཆས་ཀྱི་ཕྱོགས་ལ་གདོང་པ་ཕྱོགས་ནས་འཛུམ་
མདངས་ཕྱུང་དུས། ཁོའི་བུ་ཡིས་ངེད་གཉིས་ཀྱི་མགོ་ཐོག་ཏུ《ཁུ་རན་གསུང་རབ》མཐོན་
པོར་བཏེགས་པ་རེད། “ཁོས་ཅི་ཟེར།”
“ཨུན། ཁོས་འུ་གཉིས་ལ་རོགས་རམ་བྱ་སྲིད། ཁོས་དམངས་སྤོར་ལས་ཁུངས་ཀྱི་
གྲོགས་པོར་ཁ་པར་གཏོང་ཟེར།”
“དེ་དངོས་གནས་གཏམ་སྙན་ཞིག་རེད། ངས་ད་ལྟ་སྒུག་བཟོད་མེད་པར་ཁྱོད་ལ་
སའོ་ལ་བྷོ་མཐོང་དུ་འཇུག་འདོད། "
“ངས་ཀྱང་སྒུག་བཟོད་མེད་པར་ཁོ་མཐོང་ན་འདོད།”
ང་དགོད་ཀྱིན་ཁ་པར་གཏན།
སྐར་མ་འགའི་འཕྲོར། སའོ་ལ་བྷོ་ཁྲུས་ཁང་ནས་ཕྱིར་བུད། ཨེན་ཏི་ཝོ་དང་ཐུག་འཕྲད་
བྱས་པ་ནས་བཟུང་། ཁོས་བཤད་པའི་སྐད་ཆ་ཐ་སྙད་བཅུ་ཁ་ཞིག་ཏུའང་མི་ལོངས། ངས་
ནམ་རྒྱུན་ཁོ་དང་ལབ་གླེང་བྱེད་པར་རྩོམ་དུས། ཁོས་ཏན་ཏན་མགོ་བོ་ལྡེམ་ཙམ་གྱིས་
འཐུས་པར་བྱེད། ཡང་ན་ཡིག་འབྲུ་གཅིག་གིས་ལན་སྤྲོད། ཁོ་མལ་ཁྲིར་འགོས་ཏེ་བལ་ཕྱར་
མ་ནེའི་བར་འཐེན། སྐར་མ་འགའ་མ་འགོར་བར་སྔུར་བ་འཐེན་གྱིན་གཉིད་སོང་།
ངས་ཆུ་རྡུལ་ཧྲབ་ཧྲིབ་ཆགས་པའི་ངོ་ལྟ་འབྱིད་ནས། མགྲོན་པོར་གྲ་སྒྲིག་བྱས་ཡོད་
པའི་གཞར་གྲི་དེས་ཁ་སྤུ་གཞར། དེ་ནི་ཁ་ཕྱེ་རྗེས་ད་གཟོད་གྲི་ཁེམ་ནང་དུ་འཇུག་དགོས་
པ་ཞིག་རེད། དེའི་འཕྲོར་ངས་ཁྲུས་བྱེད་མགོ་བརྩམས། ཚ་རླངས་འཁོལ་བའི་ཁྲུས་ཆུ་
འཁྱག་སྟེ་ལུས་ལ་གྲང་རྨ་རྒྱས་རུང་ང་ཁྲུས་གཞོང་ནང་བསྣར་ཏེ་བསྡད། ལྟེམ་གཡེང་ངང་།
བསམ་གཞིགས་ངང་། འཕྲུལ་སྣང་ངང……………
ཨོ་མརཧྥེ་སཱར། ཤ་ཁར་ནག་ཞད་ཆེ། གཟུགས་པོ་ལྟག་ཅིང་རྒྱགས། འགྲམ་ཟུར་གྱི་
ལོགས་གཉིས་ན་ཤོབ་ཁུང་རེ། མིག་ཟུང་གནག་ཅིང་སྒོར། སོ་སྲུབས་བཀྱེད་ཆེ། སེང་ཟིན་
པའི་སྐྲ་ལོ་རྒྱབ་ཏུ་རྟ་རྔ་ལྟར་བསྡམས། ལུས་ལ་ཤུར་མ་ཁམ་ནག་གི་ནུབ་ལྭ་གྱོན། གྲུ་མོའི་
མགོ་ལ་ཀོ་བའི་ལྷན་པ་གླན། ལག་ཏུ་སྤགས་ཤིང་འབུར་བའི་གཞུང་ཡིག་ཁུག་མ་རྙིང་བ་
གཅིག་འཛིན། ཡང་དེའི་ལོང་བུ་ཆད་དེ་མི་མཐོང་བས་ཁུག་མ་བྲང་དུ་འུབས་ཏེ་ཡོད། ཁོ་
ནི་ངོ་འཕྲད་མ་ཉིད་ནས་དགོད་ཀྱིན་སྐད་ཆ་མང་པོ་ལབ་ཅིང་། ཚད་ལས་བརྒལ་བའི་
འཚེར་སྣང་འཛིན་མཁན་དེའི་རིགས་རེད། དཔེར་ན། “བཟོད་པར་གསོལ། ང་ཆུ་ཚོད་ལྔ་
པའི་སྟེང་དེ་གར་ཡོད་རེད” ལྟ་བུ། ངས་ཁོར་ཁ་པར་བཏང་། ཉན་སྦུག་ལས་ཁོའི་དགོད་སྒྲ་
འཁོར་ཡོང་། ཁོས་ཨུ་ཚུགས་མཐར་སྐྱེལ་བྱས་ཏེ་ཁོ་ངེད་གཉིས་ལ་ཚུར་འཕྲད་དུ་ཡོང་རྒྱུ་
གཏན་ཁེལ་བྱས་སོང་། མཐར་ཁོས་ང་ལ། “དགོངས་འགལ་མེད་པ་ཞུ། གྲོང་ཁྱེར་འདིའི་
ནང་གི་གླ་འཁོར་ནི་ཆུ་སྲིན་དང་འདྲ། ཕྱི་གླིང་པ་ཞིག་གི་ཁྲག་དྲི་ཚོར་ཚེ། ལྡབ་གསུམ་གྱི་
གླ་ཆ་མ་བླངས་ན་མི་བསྐྱུར” ཟེར། དེ་ལྟར་ཁོས་དབྱིན་སྐད་སངས་མ་རྒྱག ནང་ལ་ལུང་
སྐད་བག་ཙམ་མི་འདྲེས།
སྒོ་ཕུད་དེ་ཁོ་ནང་དུ་འཛུལ་ཡོང་། གདོང་པ་འཛུམ་གྱིས་ཁེངས། དགོངས་སེལ་ཡང་
ཡང་ཞུ། དབུགས་ཅུང་ཞིག་འཚང་ཞིང་རྔུལ་ཆུ་ཕྲན་བུ་འཛར། ལག་ཕྱིས་ཀྱིས་དཔྲལ་བ་
འབྱིད། གཞུང་ཡིག་གི་ཁུག་མའི་ཁ་ཕྱེ་སྟེ་ཡིག་ཆ་མལ་ཁྲིའི་ངོས་ག་སར་སྟོར་སོང་བར་མུ་
མཐུད་དགོངས་དག་ཟེར། སའོ་ལ་བྷོ་མལ་ཁྲིའི་སྒང་སྐྱིལ་ཀྲུང་དུ་བསྡད་དེ། ཕྱོགས་གཅིག་
ནས་སྐད་སྒྲ་བསྒགས་ཟིན་པའི་བརྙན་འཕྲིན་ལ་ལྟ། ཕྱོགས་གཅིག་ནས་ཚབ་ཚུབ་ཀྱི་ཁྲིམས་
རྩོད་པ་དེར་ལྟ། ཉིན་དེའི་ཞོགས་པར་ངས་ཁོར་ཧྥེ་སཱར་ཡོང་རྒྱུ་རེད་ཅེས་བཤད་པར་ཁོས་
མགོ་བོ་ལྡེམ་ཙམ་བྱས། ཅི་ཞིག་འདྲི་འདོད་ཀྱི་བཟོ་ལྟ་ཐོན་རུང་བསྐྱུར་ཏེ་ཕར་སོང་ནས་རི་
དྭགས་ཀྱིས་མི་སྐད་རྒྱག་པའི་རབ་རྟོག་གི་བརྙན་འཕྲིན་ལེ་ཚན་ཞིག་ལ་ལྟ་བཞིན་བསྡད།
ཧྥེ་སཱར་གྱིས “རྙེད་བྱུང” ཞེས་ཁ་དོག་སེར་པོ་ཅན་གྱི་ཁྲིམས་ལུགས་ཟིན་དེབ་ཅིག་
སློག་པར་བྱེད། “ཅ་ལག་གོ་རིམ་ལྟར་འགྲེམ་འཇོག་བྱེད་པའི་འཇོན་ཐང་གི་ཆ་ནས། ངའི་
རང་གི་བྱིས་པ་ནི་ཁོ་ཚོའི་ཨ་མ་ལས་ཨ་ཕར་མི་འདྲ་བའི་རེ་བ་བཅངས་ཡོད། དངོས་
གནས་བཟོད་པར་གསོལ། ཡང་ན་འདི་ནི་ཁྱོད་ཀྱིས་རང་གིས་བཙལ་བའི་ཁྲིམས་རྩོད་པ་
དེའི་ཁ་ནས་ཐོས་མི་འདོད་པ་དེ་ཡིན་སྲིད། ཨེ་རེད” ཅེས་ཁོས་གད་མོ་ཐག་ཐག་བརྒྱབ།
ངས་ཁོར། “ཨུན། རཱེ་མོང་ཏེ•ཨེན་ཏི་ཝོའི་ས་ན་ཁྱོད་ལ་གདེང་འཇོག་མཐོན་པོ་
འདུག” ཅེས་སྨྲས།
“སྐུ་ཞབས་ཨེན་ཏི་ཝོ། རེད། རེད། ལྟས་ངན་དེ་མི་ཡག་པོ་ཞིག་ཡིན། དོན་དུ་ཁོས་ང་
ལ་ཁ་པར་བཏང་ཡོང་ནས་ཁྱོད་ཀྱི་དོན་བྱ་ཡོངས་སུ་ལབ་ཟིན།”
“ངོ་མ་ཟེར་རམ།”
“འོ། ངོ་མ་ཡིན་ཡ།”
“འོ་ན་ཁྱོད་ཀྱིས་ངའི་གནས་ཚུལ་གསལ་བོར་ཤེས་ཏེ་ཡོད་ཚོད་རེད།”
ཧྥེ་སཱར་གྱིས་མཆུ་སྒྲོས་འགྲམ་གྱི་རྔུལ་ཆུ་ཕྱིས་ཏེ། “ཁྱོད་ཀྱིས་སྐུ་ཞབས་ཨེན་ཏི་ཝོ་
ལ་བཤད་པའི་གནས་ཚུལ་དེ་ངས་གསལ་བོར་ཤེས་ཡོད” ཅེས་འགྲམ་པའི་ལོགས་གཉིས་
ནས་ཤོབ་ཁུང་གཉིས་ཀ་མངོན་ཡོང་། ཡང་ངོ་ལ་པྲ་ཆལ་གྱི་འཛུམ་མདངས་ཤིག་འཁོར་
ཏེ་སའོ་ལ་བྷོར་ཁ་ཕྱོགས་ནས་ཧྥར་སེ་སྐད་ཀྱིས། “ཕལ་ཆེར་རྙོག་དྲ་ཡོད་ཚད་པོའི་འབྱུང་
ཁུངས་གཞོན་ནུ་འདི་ཡིན་ཁོ་ཐག་རེད" ཟེར།
“འོ། འདི་ནི་སའོ་ལ་བྷོ་རེད། སའོ་ལ་བྷོ། འདི་ནི་སྐུ་ཞབས་ཧྥེ་སཱར་རེད། ངས་ཁྱོད་ལ་
བཤད་མྱོང་བའི་ཁྲིམས་རྩོད་པ་དེ།”
སའོ་ལ་བྷོ་མལ་ཁྲིའི་སྒང་ནས་མར་ཤུད་ཡོང་སྟེ་ཧྥེ་སཱར་དང་ལག་འཇུ་བཏང་། ཁོས་
སྐད་དམའ་མོས “ཁྱོད་བདེ་མོ” ཟེར།
“ཁྱོད་བདེ་མོ། སའོ་ལ་བྷོ།” ཧྥེ་སཱར་གྱིས། ་“་ཁྱོད་ཀྱིས་རང་གི་རུས་མིང་ནི་འགྲན་ཟླ་
བྲལ་བའི་དཔའ་རྟུལ་ཞིག་གི་མིང་ལས་ཡོང་བ་ཨེ་ཤེས” ཟེར།
སའོ་ལ་བྷོས་མགོ་བོ་ལྡེམ་ཙམ་བྱས་རྗེས་ཕྱིར་མལ་ཁྲིའི་སྒང་འགོས་སོང་ནས་
གཞོགས་ཕྱེད་མར་ཕབ་སྟེ་མུ་མཐུད་དུ་བརྙན་འཕྲིན་ལ་བལྟས།
“ངས་ཁྱོད་ཀྱི་ཧྥར་སེ་སྐད་འདི་འདྲ་དག་པ་མ་ཤེས།” ངས་དབྱིན་སྐད་ཀྱིས། “ཁྱོད་
ཁ་པུར་ནས་ནར་སོན་པ་ཡིན་ནམ” ཞེས་དྲིས།
“མིན། ང་ཁ་ལ་ཆི〕ནས་སྐྱེས་པ་ཡིན། འོན་ཀྱང་ཁ་པུར་ནས་ལོ་འགར་འཚོ་བ་
རོལ་མྱོང་། ཧྲ་ལའེ་ནོ་གྲོང་ཁུལ། ཧ་ཇི“ཡ་ཧོ་དབྱི་སི་ལན་ཆོས་ཁང་གི་ཁད་ཉེ་ས་དེ།” ཧྥེ་
སཱར་གྱིས་མུ་མཐུད་དུ་སྨྲས་དོན། “དོན་ལ་ང་ཕ་ཁི་ལེནས་ནར་སོན་པ་ཡིན། ཡི་
ལོ་རབས་དེའི་མཇུག་ཙམ་ལ་ངའི་ཨ་ཕས་ས་དེ་ནས་གཞས་སྡེར་ཁང་ཞིག་ཕྱེ་མྱོང་། དེ་རུ་
རང་དབང་ངང་དགའ་རོགས་བཙལ་ཆོག་ལ། མགུལ་ཆིངས་ལ་ཚོས་ཁ་བསྒྱུར་འགྲོ་བའི་
པའི་ཚི་ལེན་རིན་གོང་བདེ་མོ་ཅན་ལ་སོགས་པ། རང་གིས་མིང་འབོད་ཐུབ་པའི་དངོས་
ཆས་མ་ཚང་བ་མེད” ཅེས་ལུས་པོ་སྔུན་དུ་ཅུང་འཛུར་བསྡད་དེ་ཁོས་ང་ལ། “ང་ཝོ་ཏི་སི་
ཐོ་ཁི་རོལ་དབྱངས་དུས་ཆེནསྟེང་ལའང་འགྲོ་མྱོང” ཟེར།
“ཨ་ལ་ལ། ཁྱོད་ཀྱིས་སྐྱིད་བརྒྱབ་འདུག” ངས་ངག་ནས་དེ་ལྟར་ཐལ། ཧྥེ་སཱར་གྱིས་
ཧབ་ཆ་ཐག་ཐག་བརྒྱབ། ཡང་རྔུལ་ཆུ་ཟགས་བྱུང་། “གང་ལྟར།” སྐད་ཆའི་འཕྲོ་མཐུད་
དེ་ངས་ཁོར། “དོན་བྱ་དག་སྐུ་ཞབས་ཨེན་ཏི་ཝོ་ལ་ཧ་ལམ་བཤད་ཟིན་ཡོད། དེ་ལས་གཅིག་
གཉིས་ཤིག་ལ་སླ་བཅོས་བྱས་ཡོད། ཡང་ན་གསུམ། ད་ལྟར་ངས་ཁྱོད་ལ་དེ་དག་ཆད་ལྷག་
མེད་པར་ལབ་ཡོང” ཞེས་སྨྲས།
ཁོས་མཛུབ་མོའི་ངོས་སུ་མཆིལ་མ་བསྐུས་ཏེ་ཟིན་དེབ་ཀྱི་ཤོག་ལྷེ་སྟོང་ཆ་ཞིག་གི་
སྟེང་བསྒྱུར། དེ་ནས་སྨྱུ་གུའི་ཞྭ་ཤུབས་གཅུས་ཏེ་བླངས་ནས “ཡག་བྱུང་། ཨ་མེར། འུ་
གཉིས་ཀས་དབྱིན་སྐད་ཀྱིས་ལབ་ན་ཅི་འདྲ་རེད། སྒོ་འགྲམ་བརྒྱུད་དེ་འགྲོ་མཁན་ཞིག་
གིས་ཐོས་ན་བཟང་རྒྱུ་མེད” ཟེར།
“དེ་ལྟར་བྱ།”
ངས་དོན་གྱི་བྱུང་རིམ་ཡོད་དོ་ཅོག་ཁོར་ལབ། ལཱ་ཤེན་ཧན་ངེད་གཉིས་འཕྲད་ཚུལ།
ཁ་པུར་དུ་ཕྱིན་ཚུལ། དྭ་ཕྲུག་སྙོར་ཁང་། ཀ་ཙེ་ལུས་རྩལ་ར་བའི་རྡོ་བའི་ཁྲིམས་ཆད་དང་
བཅས་ཡོད་ཚད་པོ།
“གནམ་རྒན་མ།” ཁོས་ཧང་སང་བའི་ངང་སྐད་དམའ་མོར་ཕབ་སྟེ། “དངོས་གནས་
དགོངས་སེལ་ཞུ། ཁ་པུར་ན་ང་ལ་མཛེས་པའི་ཕྱིར་དྲན་ཧ་ཅང་མང་། དེ་ནི་ཁྱོད་ཀྱིས་ད་
སྔོན་བཤད་པའི་གནས་དེ་རེད་ཟེར་ན་སུ་ཞིག་ཡིད་ཆེས་ཐུབ” ཟེར།
“དེའི་རྗེས་ནས་ཁྱོད་གནས་དེར་ཕེབས་མྱོང་ཨེ་ཡོད།”
“སོང་མྱོང་མེད། གནམ་རྒན་མ།”
“དེ་ནི་སྐྱིད་པའི་གྲོང་ཁྱེར་ཞིག་མིན་པ་ངས་ཁྱོད་ལ་ལབ་ཡོང་།”
“ངས་ཉན་ཡོད།”
ངས་འཕྲོ་ཡི་གཏམ་རྒྱུད་ཁ་ཚང་ཁོར་བཤད། ཨ་སེབ་དང་ཐུག་འཕྲད་བྱས་ཚུལ།
དམར་འཛིང་བརྒྱབ་ཚུལ། སའོ་ལ་བྷོ་དང་ཁོའི་ལྡེམ་གཞུ། མཐར་ཕ་ཁི་སི་ཐན་དུ་བྲོས་
ཡོང་ཚུལ། ངས་བཤད་ཚར་རྗེས་ཁོས་མགྱོགས་པོར་ཅི་ཞིག་བྲིས་སོང་། དེ་ནས་དབུགས་
རིང་ཞིག་ནར་ནར་འབྱིན་ཞིང་གཟབ་ནན་ངང་ང་ལ་ལྟ་ཡག་ཅིག་བྱས་རྗེས། “ཡ་ཨ་མེར།
ད་ནི་ཁྱོད་ཀྱི་མདུན་དུ་དཀའ་ཚེགས་ཆེ་བའི་འཐའ་འཛིང་ཞིག་བཤམས་འདུག” ཟེར།
“ང་དེ་ལས་རྒྱལ་ཐུབ་བམ།”
ཁོས་སྨྱུག་ཞྭ་ཕྱིར་བསྐོན། “ཨེན་ཏི་ཝོ་ཡི་ཁ་སྟབས་ལ་ཉན་ན་རེ་བ་མག་མོག་ཙམ་
ལས་མ་མཆིས། ཡང་གཏན་ནས་དཔེ་མི་སྲིད་པ་ཞིག་ཀྱང་མ་རེད། འོན་ཀྱང་གོ་སྐབས་ཧ་
ཅང་ཉག་ཕྲ།” ཁོའི་གདོང་གི་འཛུམ་དང་པྲ་ཆལ་གྱི་མིག་མདངས་མི་མཐོང་།
ངས་ཁོར། “འོན་ཀྱང་། སའོ་ལ་བྷོ་ལྟ་བུའི་བྱིས་པར་གཙོ་བོར་ཁྱིམ་ཞིག་དགོས་
པ་དེ་རེད། ང་ལ་མཚོན་ན། སྒྲིག་སྲོལ་ལམ་ལུགས་འདི་དག་ནི་བར་ཆད་ཁོ་ན་ལས་མ་
འདས” ཞེས་སྨྲས།
ཁོས་ང་ལ། “ངའི་སེམས་ན་ཡང་སྙིང་རྗེ་ཡོད། ཨ་མེར། འོན་ཀྱང་དངོས་ཡོད་ཀྱི་
གནས་ཚུལ་ནི། དེང་སྐབས་ཀྱི་དམངས་སྤོར་ལམ་ལུགས་འདི། གསོ་ཉར་སྒྲིག་ཁུངས་ཀྱི་
སྲིད་ཇུས་དང་། དེ་བཞིན་ཨ་ཧྥུ་ཧན་གྱི་ཆབ་སྲིད་གནས་སྟངས་དང་བསྡུར་ཏེ་བལྟས་ན།
ཁྱོད་ཀྱི་གནས་སྟངས་ཡག་པོར་མི་མཐོང” ཟེར།
“ངས་ངོ་མ་དེ་ལ་གོ་བ་ལེན་ཐབས་མི་འདུག” ཁོང་ཁྲོ་འཕུད་ས་ཞིག་ཡོད་ན་སྙམ་
གྱིན་ངས། “ངས་བཤད་འདོད་པ་ནི། ངས་དེའི་ནང་དོན་ཧ་གོ འོན་ཀྱང་ངས་དེ་གནས་
ལུགས་ཤིག་ཏུ་བརྩི་ཐབས་མི་འདུག” ཅེས་བཤད།
ཧྥེ་སཱར་གྱིས་སྨིན་མར་མདུད་པ་བརྒྱབ་སྟེ་མགོ་བོ་ལྡེམ་གྱིན་སྨྲས་དོན། “ཡ་ད་དེ་
བྱ། ཨ་ཧྥུ་ཧན་དུ་བྱུང་བའི་དམག་འཁྲུག་གི་རྗེས་སུ། སྙིགས་མའི་དུས་ཀྱིས་ཡིན་ཡང་སྲིད།
སེམས་ཅན་གྱི་ལས་དབང་གིས་ཡིན་ཡང་སྲིད། གང་ལྟར་ཐ་ལི་པན་ནི་ནག་ཉེས་ས་ལ་
མི་ཤོང་བའི་གདོན་ཚོགས་ཤིག་ཡིན་པ་ལོང་པ་ཞིག་མིན་ན་མཐོང་ཡོད་ངེས། དྲང་མོར་
བཤད་ན—བྱིས་པ་ཞིག་གནས་དུས་འདི་འདྲ་ནས་དྭ་ཕྲུག་ཡིན་མིན་གཏན་ཁེལ་བྱ་
རྒྱུ་དེ་དངོས་གནས་དཀའ་ཙམ་དུ་གདའ། གློ་བུར་གོད་ཆག་གནམ་ནས་ལྷུང་དུས། ཕ་མ་
ལ་ལས་རང་གི་བྱིས་པ་སྐྱབས་འཆོལ་བའི་སྒར་ལ་བསྐྱལ་འགྲོ། ལ་ལས་གནས་གང་རུང་
ནས་རང་དགར་བསྐྱུར་འགྲོ། དེ་ནི་ཁོ་ཚོས་རང་གི་བྱིས་པ་མ་སོས་པ་མ་གཏོགས་རྒྱུ་མཚན་
གཞན་མེད། འདི་ལྟའི་གནས་ཚུལ་ད་ལྟ་བྱུང་དང་འབྱུང་མུས་རེད། དེའི་ཕྱིར། ཁྲིམས་ཀྱི་
ངོས་ནས་གཏན་ལ་ཕབ་པ་མིན་ན། བྱིས་པ་ཞིག་དྭ་ཕྲུག་ཡིན་མིན་ལ་བདེན་དཔང་བྱེད་
ཐབས་བྲལ། དམངས་སྤོར་ལས་ཁུངས་ཀྱིས་ཕྱི་བསྐྱོད་ལམ་ཡིག་སྟེང་ཁྲོལ་མཆན་ཡང་
འགོད་པའི་དཔེ་མེད། ངས་ཁྱོད་ལ་དགོངས་སེལ་ཞུ། འདི་ནི་ཐོས་མ་ཐག་ཧ་ལས་པ་ཞིག་
ཡིན་རུང་ཁྱོད་ལ་དྲང་མོར་ཞུ་དགོས། དེ་ཡང་ཅི་བྱས་རུང་ཁོའི་ཕ་མ་གཉིས་ཀ་ཚེ་
འདས་ཟིན་པའི་དཔང་ཡིག་ཅིག་མེད་ཐབས་མེད།”
“ཁྱོད་ཀྱང་ཨ་ཧྥུ་ཧན་ནས་བསྡད་མྱོང་ཡོད་པ་དེ་རེད། དེ་འདྲའི་དཔང་ཡིག་ཅིག་
རག་ཐབས་ཡོད་དམ།” ངས་ཁོར་ལྡོག་འདྲི་བྱས།
“འོན་ཀྱང་ཐབས་གཞན་ཡོད་པ་མ་རེད། ལར་འུ་གཉིས་ཀྱི་ལག་ཏུ་འདི་འདྲའི་
དཔང་ཡིག་ཅིག་རག་པའི་དབང་དུ་བཏང་ནའང་། དམངས་སྤོར་ལས་ཁུངས་ཀྱིས་ཅི་ཞིག་
ལབ་སྲིད་ཅེ་ན། བྱིས་པ་དེ་ཁོ་རང་ཉིད་གཏོགས་ཡུལ་རྒྱལ་ཁབ་དེའི་མི་ཞིག་གིས་གསོ་
ཉར་བྱས་ཏེ་རྒྱལ་ཁབ་དེའི་སྲོལ་རྒྱུན་དང་རིག་གནས་གོམས་ཤིང་འདྲིས་སུ་བཅུག་ན་
ལེགས་ཞེས་ལབ་ཡོང་།” ཧྥེ་སཱར་གྱིས་དེ་ལྟར་ང་ལ་ལན་བརྒྱབ།
“སྲོལ་རྒྱུན་ཟེར་རམ། ཨ་ཧྥུ་ཧན་དུ་ཡོད་མྱོང་བའི་སྲོལ་རྒྱུན་རིག་གནས་ཐ་ལི་པན་
གྱིས་བཅོམ་བརླགས་བྱས་ཚར། ཁོ་ཚོས་བྷ་རྨེ་དབྱང་དུ་ཡོད་པའི་སྟོན་པ་ཤཱཀྱ་ཐུབ་པའི་སྐུ་
ལ་ག་རེ་བཟོས་པ་ཁྱོད་ཀྱིས་མཁྱེན་པ་དེ་རེད།”"
“དངོས་གནས་དགོངས་དག་ཞུ། ངས་ཁྱོད་ལ་དམངས་སྤོར་ལས་ཁུངས་ཀྱི་བྱ་བ་
སྒྲུབ་སྟངས་བཤད་ཀྱིན་ཡོད། ཨ་མེར” ཞེས་ཧྥེ་སཱར་གྱིས་གྲུ་མོས་ང་ལ་འཕུད་ཙམ་བྱས་
ནས་སའོ་ལ་བྷོར་བལྟས་ཏེ་གདོང་ལ་འཛུམ་ཕྱུང་། ཡང་ཁ་ཚུར་འཁོར་ཏེ་སྐད་ཆའི་འཕྲོ་
མཐུད། “ད་འུ་གཉིས་ཀྱིས་བཤད་དེ་མཚམས་འདིར་བསླེབས་པ་རེད། བྱིས་པ་དེ་ངེས་པར་
སོ་སོ་གཏོགས་ཡུལ་རྒྱལ་ཁབ་དེའི་ཁྲིམས་སྲོལ་ལྟར་གཞན་གྱིས་གསོ་ཉར་བྱས་ན་གནང་
བ་ཡོད་ཀྱང་སྲིད། འོན་ཀྱང་བརྗེད་མི་རུང་བ་ནི། ཁྱོད་ཀྱིས་གདོང་གཏོད་ཡུལ་དེ་ནི་ཨ་སྒུ
ཧན་རེད། རྙོག་འཛིང་ལ་ཚོད་མེད་པའི་ཨ་ཧྥུ་ཧན་རེད། ད་ལྟ་རྒྱལ་ཁབ་དེའི་སྲིད་གཞུང་
གི་དཔོན་རིགས་རྣམས་འཕྲལ་འཕྲལ་བྱུང་བའི་དོན་རྐྱེན་ཐག་གཅོད་ལ་མགོ་འཐོམས་ཏེ་
ཡོད་པས། ཁོ་ཚོས་བྱིས་པ་ཞིག་གི་གསོ་ཉར་ལ་དམིགས་མཐོང་ཅི་ཡང་བྱེད་མི་སྲིད།”
ངས་དངན་པ་ཞིག་འཐེན། མིག་ལ་ཕུར་ཕུར་བྱས། མིག་འབྲས་ཀྱི་རྒྱབ་ལོགས་ལ་
ཟུར་རྔུ་ལྡང་།
“གང་ལྟར་ཡང་། འུ་གཉིས་ཀྱིས་ཐོག་མར་ཨ་ཧྥུ་ཧན་གྱི་མིས་རོགས་པ་གནང་ཡོང་
བའི་དབང་དུ་བྱེད།” གྲོད་པ་འཇོལ་ལེ་བ་དེའི་སྒང་ལག་པ་བསྣོལ་ཏེ་ཨོ་མར་གྱིས། “དེ་ལྟ་
ནའང་། ཁྱོད་ཀྱི་དོན་བྱ་འདི་སྔར་བཞིན་བཀག་རྒྱར་མི་ཚུད་པའི་ངེས་པ་མེད། དངོས་དོན་
བཤད་ན། གཤིས་ཀ་ཅུང་ཞིག་འཇམ་སྣང་དུ་ཡོད་པའི་མུའུ་སི་ལིན་རྒྱབ་ཁབ་ཀྱི་མི་རྣམས་
ཀྱང་དྭ་ཕྲུག་གསོ་ཉར་བྱེད་རྒྱུར་མི་དགའ། རྒྱུ་མཚན་བཤད་ན། རྒྱལ་ཁབ་འདི་དག་ལས་
མང་ཤོས་ཀྱི་ཆོས་ཁྲིམས་ཀྱིས་དྭ་ཕྲུག་གསོ་ཉར་ལ་དགག་པ་རེད།”
“ཁྱོད་ཀྱིས་ང་ལ་ཡོད་ཚད་བློས་ཐོངས་ཟེར་བ་ཡིན་ནམ།” ངས་དེ་ལྟར་དྲིས་ཤིང་
ལག་པས་ཐོད་པ་བསྐྱོར་ནས་བསྡད།
“ང་ཨ་རི་ནས་ནར་སོན་པ་ཡིན། ཨ་མེར། ལར་ཨ་རིས་ང་ལ་ག་རེ་བསླབས་ཡོད་
ཟེར་ན། དེ་ནི། རང་དགར་ཕམ་ཉེས་འཁུར་བ་ནི། བྱིས་པ་བུ་མོའི་དཔུང་སྡེའི་ཉིང་མོང་
ཕོར་བའི་ནང་གཅིན་པ་བཏང་བ་བཞིན། གུ་ཡངས་གཏན་མེད་ཀྱི་བྱ་བ་ཞིག་ཡིན་པ་དེ་
ངས་ཅི་ལ་མི་ཤེས། འོན་ཀྱང་། ཁྱོད་ཀྱི་ཁྲིམས་རྩོད་པ་ཡིན་པའི་ཆ་ནས། ངས་ཁྱོད་ལ་ངེས་
པར་དུ་དངོས་དོན་ལབ་དགོས་ཡོད། དེ་ཡང་། གསོ་ཉར་སྒྲིག་ཁུངས་ནས། དུས་བཀག་ལྟར་
ལས་སྣེ་རྫོངས་བདའ་བྱས་ཏེ་གསོ་ཉར་བྱ་ཡུལ་བྱིས་པ་གང་དེའི་འཚོ་བའི་ཁོར་ཡུག་ལ་
ཚོད་དཔག་བྱེད་སྲོལ་ཡོད། གནད་དོན་གཙོ་བོ་ནི། རྒྱུན་ལྡན་ལྟར་འཁོར་སྐྱོད་བྱེད་པའི་
སྒྲིག་ཁུངས་ཤིག་ཡིན་ན། རང་གི་ལས་བྱེད་མི་སྣ་ཉེན་ཁ་ཆེ་བའི་ཨ་ཧྥུ་ཧན་ལ་མངགས་མི་
སྲིད་པ་དེ་རེད། ”
ངས་སའོ་ལ་བྷོ་མལ་ཁྲིར་བསྡད་དེ་བརྙན་འཕྲིན་དང་ངེད་གཉིས་ལ་རེས་མོས་སྒོས་
ལྟ་བཞིན་པ་མཐོང་། ཁོའི་སྡོད་སྟངས་ཁོའི་ཨ་ཕ་དང་འདྲ། པུས་མགོ་མ་ནེར་གཏོད་དེ།
“ང་ནི་ཁོའི་ཨ་ཁུ་རེད། ལར་འདིས་ནུས་པ་ཅི་ཡང་མི་ཐོན་ནམ།”
“དེ་ལ་ཁྱོད་ཀྱིས་བདེན་དཔང་འདྲེན་ཐུབ་ན་ནུས་པ་ཐོན་ཡོང་། དངོས་གནས་
དགོངས་སེལ་ཞུ། ཁྱོད་ལ་དེའི་ཕྱོགས་ཀྱི་དཔང་ཡིག་གམ། ཡང་ན་བདེན་རྒྱབ་ཏུ་ལངས་
མཁན་ཨེ་ཡོད།”
“བདེན་པའི་དཔང་ཡིག་ཕར་ཞོག” ངས་ཟུངས་ཟད་པའི་ངང་། “ཐ་ན་འདི་ཤེས་
མཁན་གྱི་མིའང་མེད། སའོ་ལ་བྷོས་ཀྱང་ངའི་ཁ་ནས་ཐོག་མར་གོ་བ་རེད། ང་རང་གིས་
ཀྱང་ཏག་ཏག་ཉེ་ཆར་གསང་བ་འདིའི་མཐིལ་རྟོགས་པ་ཡིན། འདི་ཤེས་མཁན་ཁོ་ན་ཉིད་
དེ་གནས་ག་ཤེད་ཅིག་ལ་ལྡོམ་སོང་། ད་ནི་ཤི་ཚར་ཡང་སྲིད” ཅེས་བཤད།
“ཨུམ། དེའང་མི་སྙན་པའི་གཏམ་རེད།”
“ངས་ག་རེ་བྱས་ན་རེད། ཨོ་མར།”
“ངས་ཁྱོད་ལ་དྲང་གཏམ་བཤད། ཁྱོད་ལ་གདམ་ག་མང་པོ་མི་འདུག”
“གནམ་རྒན་མ། ངས་བསྒྲུབ་ཐུབ་པ་ཅི་ཞིག་ཡོད།”
ཨོ་མར་གྱིས་དབུགས་ནང་དུ་རྔུབ། ལྕགས་སྨྱུག་གིས་མ་ནེའི་མགོར་རྡེག དེའི་འཕྲོར་
དབུགས་དེ་ཕྱིར་འབྱིན་ནས། “གང་ལྟར་ཁྱོད་ཀྱིས་གསོ་ཉར་རེ་ཞུའི་རེའུ་མིག་ཅིག་བསྐང་
རྒྱུ་གྱིས། མཐའ་འབྲས་ཡག་ཤོས་ཤིག་སྨིན་ཐུབ་པར་རེ་བ་རྒྱོབ། དེའི་ནང་ཁྱོད་ཀྱིས་ཆིག་
རྐྱང་གི་གསོ་ཉར་ལ་རེ་བ་ཞུས་ཆོག ཁ་འཁྲོལ་པོར་བཤད་ན། དེ་ནི་ཁྱོད་ཀྱིས་སའོ་ལ་བྷོ་
དང་ལྷན་ཅིག ཕ་ཁི་སི་ཐན་ནས་འཚོ་བ་རོལ་རྒྱུ་ཡིན་ཞེས་པའི་དོན་རེད། ཉིན་རྒྱབ་ཟླ་
དང་ཟླ་རྒྱབ་ལོ། དེ་ལྟར་ལོ་ངོ་རེ་གཉིས་ཕར་བསྐྱལ་ན། ཁྱོད་ཀྱིས་ཁོར་ཆབ་སྲིད་སྐྱབས་
བཅོལ་གྱི་རེ་ཞུ་བཏོན་ཆོག དེ་ནི་ཡུན་ཧ་ཅང་རིང་བའི་གོ་རིམ་ཞིག་ཡིན། མཐར་ཁྱོད་
ཀྱིས་ཁོར་ཆབ་སྲིད་གནོད་འཚེ་ཐེབས་པར་བདེན་དཔང་བྱ་དགོས། དེ་ལས་གཞན། ཁྱོད་
ཀྱིས་མི་ཆོས་རིང་ལུགས་ཀྱི་ངོས་ནས་ཁྲོལ་མཆན་འཐོབ་རྒྱུར་ཧུར་བརྩོན་བྱས་ཆོག འོན་
ཀྱང་དེ་ལ་ཞིབ་དཔྱོད་སྤྱི་དཔོན་སྐུ་དངོས་ཀྱིས་རྟོག་བཤེར་གནང་དགོས་པས་ཧ་ཅང་རག་
དཀའ།” ཁོས་དབུགས་མལ་ཞིག་གསོས་ཏེ། “ད་རུང་གདམ་ག་གཅིག་ཡོད། ཡང་ན་དེ་ནི
ཁྱོད་ལ་མཚོན་ན་ཆེས་ལེགས་པའི་ཐབས་ཤེས་དེ་ཡིན་དུ་སྲིད" ཟེར་
“ཅི་ཞིག་རེད།” ང་ཁོའི་ཉེ་སར་གཏད།
“ཁྱོད་ཀྱིས་ཁོ་བསྐྱར་དུ་འདི་གའི་དྭ་ཕྲུག་སྙོར་ཁང་ཞིག་ཏུ་སྐྱོལ། དེའི་འཕྲོར་གསོ་
ཉར་བྱ་འདོད་ཀྱི་རེ་ཞུའི་རེའུ་མིག་སྐོངས། ཁོ་ཚོར་ཁྱོད་ཀྱི་རེའུ་མིགI—དང་ཁྱོད་
ཀྱི་ཁྱིམ་ཚང་ལ་རྟོག་བཤེར་བྱེད་དུ་ཆུགས། བར་དེར་ཁྱོད་ཀྱི་ཚ་བོའང་བདེ་འཇགས་སུ་
བཀོད་པ་རེད།”
“རེའུ་མིག་དེ་ནི་ཅི་ཞིག་རེད།"
ཨོ་མར་ན་རེ། “ངོ་མ་དགོངས་དག་ཞུ། རེའུ་མིགI—600ཟེར་བ་དེ་ནི། དམངས་སྤོར་
ལས་ཁུངས་ཀྱི་གཞུང་ཕྱོགས་ཡིག་ཆ་རེད། ཁོ་ཚོས་རེའུ་མིག་དེ་བརྒྱུད་ནས་ཁྱོད་ཀྱི་ཁྱིམ་
ཚང་གི་གནས་སྟངས་རྟོག་བཤེར་བྱ་དགོས་པ་དེ་རེད། ཁྱོད་ཀྱིས་གདམ་ག་བྱས་པའི་གསོ་
ཉར་སྒྲིག་ཁུངས་ཀྱང་དེ་ཡིན་པ་རེད། ཁྱོད་ཀྱིས་ཤེས་གསལ་ལྟར། དེ་ནི་ཁྱོད་དང་ཁྱོད་ཀྱི་
ཆུང་མ་གཉིས་ཀར་སྨྱོ་འབོག་གི་ནད་འདྲ་ཡོད་མེད་བརྟག་ཐབས་རེད།”
“ངས་དེ་ལྟར་བསྒྲུབ་མི་འདོད།” སའོ་ལ་བྷོ་ལ་གཅིག་བལྟས་ཏེ་ངས་ཁོར་བཤད་
དོན། “ངས་ཁོར་དམ་བཅའ་བཞག་ཡོད། སང་ཕྱིན་ཁོ་དྭ་ཕྲུག་ཁང་དུ་མི་སྐྱེལ་ཞེས།”
“ངས་བཤད་པ་ནང་བཞིན། དེ་ནི་ཁྱོད་ཀྱི་ཆེས་ལེགས་པའི་གདམ་ག་དེ་རེད།”
ང་ཚོས་ཡང་ལབ་གླེང་ཅུང་ཙམ་བྱས། དེའི་འཕྲོར་ངས་ཁོ་རླངས་འཁོར་ཡོད་སར་
བསྐྱལ། ཁོའི་རླངས་འཁོར་ནི་སྔོན་ཆད་ཀྱི་སྦུར་བ་ཝ་ཀེན(Wagen) རྙིང་བ་ཞིག་རེད།
སྐབས་དེར་དབྱི་སི་ལམ་པོ་ས་སྲོས་ལ་ཉེ། ཉི་མ་དམར་སྒོར་རེ་བ་ཞིག་ནུབ་ཁར་གཟར་ཏེ་ཅི་
ཞིག་ལ་ཉན་སྒུག་བྱེད་པ་དང་མཚུངས། ངས་ཨོ་མར་གྱིས་ཐབས་ག་རེ་འཐེན་ཏེ་རང་ཉིད་
རླངས་འཁོར་དེའི་ནང་བརྫངས་སོང་བར་མཉམ་མ་བཞག གང་ལྟར་ཁོ་འདུག་སྟེགས་སྒང་
བསྡད་མ་ཐག་རླངས་འཁོར་ལྗིད་ཀྱིས་མར་གླེབ་སོང་། ཁོས་ཤེལ་སྒོ་མར་ཕབ། “ཨ་མེར།”
“ལགས།”
“ངས་ད་སྔོན་ཁྱོད་ལ་ལབ་སོང་ངམ། ཁྱོད་ཀྱིས་ཧུར་བརྩོན་བྱེད་བཞིན་པའི་དོན་བྱ་
དེ་ནི་འགྲན་ཟླ་བྲལ་བ་ཞིག་རེད།”
ཁོས་ལག་པ་གཡོབ་ཙམ་གནང་རྗེས་འཇིབ་འཁོར་བསྐོར་ཏེ་ཕེབས་སོང་། གསོལ་
མགྲོན་ཁང་གི་སྒོ་ཁར་ལངས་ཏེ་ངས་ཀྱང་ཁོར་ལག་པ་གཡུག་ཙམ་བྱས། ངའི་སེམས་ལ་
སའོ་ལ་ཡཱ་གན་དུ་ཡོད་ན་ཅི་མ་རུང་སྙམ།
ང་ཕྱིར་ཁང་པའི་ནང་ལོག་དུས། སའོ་ལ་བྷོས་བརྙན་འཕྲིན་གྱི་གློག་སྒོ་གཏན་འདུག
མལ་ཁྲིའི་མཐའ་ཁར་ཙོག་སྟེ་ངས་སའོ་ལ་བྷོ་རང་ཉིད་དང་གཏད་དེ་སྡོད་དུ་བཅུག “སྐུ་
ཞབས་ཧྥེ་སཱར་གྱིས་ངས་ཁྱོད་ཨ་རིར་འཁྲིད་པར་ཐབས་ཤེས་ཤིག་འདུག་ཟེར།”
ངོ་མ་ཟེར་རམ།” ཁོའི་གདོང་ལ་ཉིན་འདི་དག་རིང་གི་འཛུམ་ཆུང་ཐོག་མ་དེ་
མངོན་བྱུང་། “འུ་གཉིས་ནམ་ཞིག་ལ་འགྲོ་ཐུབ།"
“ཨུན། དོན་བྱ་འདི་འདྲ་ཞིག་རེད། ད་རུང་དུས་ཚོད་གང་འཚམ་ཞིག་དགོས་ངེས་
རེད། འོན་ཀྱང་ཁོས་བཤད་ན་བསྒྲུབ་ཐུབ་ཟེར། མ་ཟད་ཁོས་འུ་གཉིས་ལ་རོགས་པ་བྱ་ངེས་
རེད།” ངས་ལག་པ་ཡང་མོར་ཁོའི་གཉའ་ལྟག་ལ་བཞག མི་རྣམས་གསོལ་འདེབས་ལ་
སྐུལ་བའི་ཅོང་སྒྲ་ཕྱི་ལོགས་ཀྱི་སྲང་ལམ་ཆེ་ཆུང་བརྒྱུད་ནས་མཆེད།
“ག་ཙམ་འགོར་སྲིད།”
“དེ་ངས་ཤེས་ཐབས་མེད། གང་འཚམ་ཞིག་ཡིན་ཚོད།”
སའོ་ལ་བྷོས་ཕྲག་པ་གཟེངས་ཙམ་བྱས་ཏེ་འཛུམ་བྱུང༌། རེབ་ཐེངས་དེའི་ཁོའི་འཛུམ་
མདངས་ནི་ལྷག་པར་འོད་དུ་འཚེར་བ་ཞིག་རེད། “ངས་དེར་ཁ་ཡ་མི་བྱེད། ངས་བསྒུག་
ཐུབ། དེ་ནི་ཀུ་ཤུ་སྐྱུར་མོ་ཞིག་དང་འདྲ་བར་འདུག”
“ཀུ་ཤུ་སྐྱུར་མོ་ག་རེ།”
“ཐེངས་ཤིག དེ་དུས་ང་ཧྭ་ཅང་ཆུང་། སྡོང་མགོར་འཛེགས་ཕྱིན་ནས་ལྗང་ཐིང་ཐིང་གི་
ཀུ་ཤུ་སྐྱུར་མོ་འཐོག་སྟེ་བཟས་པ་ཡིན། དེར་ངའི་གསུས་པ་སྦེབ་ཅིང་མཁྲང་པར་ཆགས་ཏེ་རྔ་
ཞིག་དང་འདྲ། ན་ཟུག་ཧ་ཅང་ཆེ། ཨ་མས་ང་ལ་སང་ཕྱིན་ཀུ་ཤུ་སྨིན་ཐག་ཆོད་པར་བསྒུགས་
ནས་ཟོས་ན་ད་གཟོད་གསུས་པ་མི་ན་ཟེར། དེ་བས་ད་ལྟ། དོན་དུ་ང་ལ་ཅི་ཞིག་འཐོབ་
འདོད་ཆེ་རུང་། ངའི་སེམས་ལ་མོས་ལབ་པའི་ཀུ་ཤུའི་སྐོར་གྱི་སྐད་ཆ་དེ་བཟུང་ན་རེད།”
“ཀུ་ཤུ་སྐྱུར་པོ། རེད་ཡ། ཨན་ལཱས་སྐྱོབ་གྱུར་ཅིག ཁྱོད་ནི་ངས་མཐོང་བའི་རིག་པ་
ཆེས་གྲུང་བའི་བྱིས་པ་དེ་རེད། སྙིང་ཉེ་བའི་སའོ་ལ་བྷོ།” ངས་དེ་ལྟར་བཤད་དུས་ཁོའི་ཨམ་
ཅོག་དམར་པོར་གྱུར་སོང་།
“རྦད་དེ་རེད། རྦད་དེ་རེད།” ངས་མུ་མཐུད་ཁོ་ལ་སྐད་ཆ་ལབ།
“ང་ཚོས་རླངས་འཁོར་བསྐོར་ཏེ་སྲང་ལམ་དེ་དག་ཏུ་འགྲོའམ། ཁྱོད་ཀྱིས་བཤད་པའི་
རླངས་འཁོར་གྱི་གནམ་གཅལ་དང་ནམ་མཁའ་ལས་མི་མཐོང་བའི་སྲང་ལམ་དེ་དག་ཏུ།”
“ང་ཚོ་སྲང་ལམ་རེ་རེར་འགྲོ་དགོས། ང་ཚོ་གྲོང་ཁྱེར་ཧྲིལ་པོར་ལྟ་སྐོར་ལ་འགྲོ་དགོས།”
མཆི་མ་ཐོལ་གྱིས་ཡར་འཁྱིལ་བྱུང་བས་ངས་མིག་ཟིམ་ཟིམ་བྱས་ནས་མར་བསྲན།
“དབྱིན་སྐད་བསླབ་དཀའ་པོ་ཡོད་དམ།”
“ངས་བཤད་ཕོད་པ་ནི། ལོ་གཅིག་ཀྱང་མི་དགོས་པར། ཁྱོད་ཀྱིས་ཧྥར་སེ་སྐད་ཇི་
བཞིན་དབྱིན་སྐད་ཤར་མར་རྒྱག་ཐུབ།"
“ངོ་མ་ཟེར་རམ། "
“དངོས་གནས།” ངས་མཛུབ་མོ་གཅིག་ཁོའི་མ་ནེའི་མགོར་བསྲིངས་ཏེ་ཁོའི་གདོང་
པ་ཚུར་འཁོར་དུ་བཅུག “ད་རུང་དོན་བྱ་གཅིག་ཡོད། སའོ་ལ་བྷོ།”
“དོན་བྱ་ག་རེ།”
“ཨུམ། དོན་བྱ་དེས་སྐུ་ཞབས་ཧྥེ་སཱར་ལ་རོགས་རམ་ཆེན་པོ་བྱ་ཐུབ། གལ་སྲིད……………
གལ་སྲིད་འུ་གཉིས་ཀས…………’ཆེད་མངགས་བྱིས་པ་ཚོར་བཟོས་པའི་ཁང་པའི་ནང་ཁྱོད་
གང་འཚམ་སྡོད་དུ་བཅུག་པ་ཡིན་ན…………”
“ཆེད་མངགས་བྱིས་པ་ཚོར་བཟོས་པའི་ཁང་པ་ཟེར་རམ།” ཁོའི་འཛུམ་མདངས་
ཡལ་སོང་། “ཁྱོད་ཀྱིས་དྭ་ཕྲུག་ཁང་ཟེར་རམ།"
“ཏག་ཏག་གང་ཅུང་ཙམ་ཞིག་ལས་སྡོད་མི་དགོས།”
“མིན།” ཁོས་ཧར་གྱིས “དེ་ལྟར་མ་གནང་རོགས། ངས་ཁྱོད་ལ་ཞུ་བ་བྱེད” ཟེར།
“སའོ་ལ་བྷོ། དེ་ཏག་ཏག་ཡུན་ཐུང་ཞིག་རེད། ངས་ཁྱོད་ལ་ཁག་ཐེག་བྱ།”
“ཁྱོད་ཀྱིས་ང་གནས་དེ་འདྲར་ནམ་ཡང་མི་སྐྱེལ་ཞེས་ཁག་ཐེག་བྱས་ཡོད་པ་མིན་
ནམ། སྐུ་ངོ་ཨ་མེར།” ཁོས་དེ་ལྟར་ཟེར་ཞིང་སྐད་ངག་ལྕུག་ལྕུག་འདར། མཆི་མའི་རགས་
ཁ་ཤོར། ངའི་སྙིང་གསེང་ལ་བརྣག་དཀའ་བའི་ཟུག་རྔུ་ལྡང་།
“སྔོན་ཆད་དང་མི་འདྲ། དེ་གནས་འདི་ན་ཡོད། དབྱི་སི་ལམ་པོ་ན། ཁ་པུར་མ་རེད།
ང་ཉིན་རེ་བཞིན་ཁྱོད་ལ་སྐོར་རྒྱག་ཏུ་ཡོང་། འུ་གཉིས་གནས་འདི་དང་ཁ་གྱེས་ནས་ཨ་མེ་
རི་ཁར་འགྲོ་རག་བར།”
“ངས་ཁྱོད་ལ་ཞུ་བ་བྱེད། ངས་ཁྱོད་ལ་ཞུ་བ་བྱེད། དེ་ལྟར་མ་གནང་རོགས།” མགྲིན་
པ་རྣོང་གིན་ཁོས། “ས་ཆ་དེ་དག་ལ་ང་ཞེད་ཅིང་སྐྲག ཁོ་ཚོས་ང་ལ་གནོད་འཚེ་སྐྱེལ་ཡོང་།
ང་གནས་དེར་འགྲོ་མི་འདོད" ཟེར།
“ཁྱོད་ལ་གནོད་འཚེ་གཏོང་མཁན་ཡོད་པ་མ་རེད། གཏན་ནས་ཡོད་པ་མ་རེད།”
“ ཁོ་ཚོས་ཏག་ཏག་ང་ལ་གནོད་པ་གཏོང་ངེས་རེད། ཁོ་ཚོས་ནམ་རྒྱུན་རང་གིས་དེ་
ལྟར་མི་བྱེད་ཟེར། འོན་ཀྱང་ཁོ་ཚོས་བཤད་པ་ཚང་མ་རྫུན་རེད། ཞུ་བ་བྱེད། མཆོག་བདག་
ཨན་ལཱ་རིན་པོ་ཆེས་མཁྱེན།”
ངས་མཐེ་བོང་གིས་ཁོའི་གདོང་གི་མིག་ཆུ་ཕྱིས། ་“ཀུ་ཤུ་སྐྱུར་མོ། དྲན་ནམ། འདི་ནི་
ཀུ་ཤུ་སྐྱུར་མོ་ཙམ་རེད།” ངས་སྐད་ངག་འཇམ་པོས་ཁོར་དེ་ལྟར་བཤད།
“མ་རེད། དེ་མ་རེད། ང་ས་ཆ་དེར་མི་འགྲོ། གནམ་རྒན་མ། ཨ་གནམ་རྒན་མ། ངས་
ཁྱོད་ལ་ཞུ་བ་བྱེད། དེ་ལྟར་མ་གནང་རོགས།” ལུས་ཡོངས་འདར་སིག་སིག་ཁོས་ཤ་ངུ་
པགས་ངུ་བརྒྱབ་བྱུང་།
“ཤོག་དང་། ངས་ཁྱོད་འུབས་བཏབ་ཡོང་།” ངས་ཁོ་ཚུར་འཐེན་ཏེ་འདར་སིག་རྒྱག་
གིན་པའི་ལུས་པོ་ཆུང་ཆུང་དེ་པང་དུ་སྦྱར། “མ་ངུ་དང་། ཉེན་ཁ་གང་ཡང་འབྱུང་མི་སྲིད།
འུ་གཉིས་ལྷན་ཅིག་ཡུལ་དུ་ལོག་འགྲོ། འདི་བདེན་པ་ཡིན། ཁྱོད་ཀྱིས་མཐོང་དུ་སྲིད། མ་ངུ་
དང་། མ་ངུ་དང་། སྙིང་ཉེ་བའི་སའོ་ལ་བྷོ།”
ཁོའི་སྐད་སྒྲ་ངའི་བྲང་ཁོག་ཏུ་འཚང་སྟེ་དབ་དིབ་ཅིག་ལས་མི་གསལ། འོན་ཀྱང་ངས་
དེའི་ཁྲོད་ཀྱི་སྡུག་བསྔལ་ཚོར་ཐུབ། “ཁྱོད་ཀྱིས་དེ་ལྟར་མི་སྒྲུབ་ཅེས་ང་ལ་ཁས་ལེན་གནང་
རོགས་ཞུ། ཨ་གནམ་རྒན་མ། སྐུ་ངོ་ཨ་མེར། ཁྱོད་ཀྱིས་དེ་ལྟར་མ་སྒྲུབ་དང་། ངས་ཁྱོད་ལ་ཞུ་
བ་བྱེད།"
ངས་དེར་ཁས་ལེན་བྱེད་ཐབས་ག་ལ་ཡོད། ངས་ཁོ་པང་དུ་བསྡམས་ཏེ་བསྡད། དམ་པོར་
པང་དུ་བསྡམས་ཏེ་སྔ་ཕྱིར་དགྱེ་སྒུར་བྱེད་ཀྱིན་བསྡད། ངུ་མཚམས་གཞི་ནས་འཆད་པའི་
བར། འདར་ཤུམ་གཞི་ནས་འཇགས་པའི་བར། ཞེད་སྣང་གི་ཞུ་བ་དག་གཞི་ནས་མི་གསལ་
བའི་ཆིག་ལབ་ལྡབ་ལྡིབ་ཏུ་འགྱུར་བའི་བར། ངས་དེ་ལྟར་ཁོའི་སྡུག་བསྔལ་གྱི་ལུས་པོ་ཆུང་
ཆུང་བྲང་ལ་བསྡམས་ཏེ་བསྡད་པ་ཡིན། ངས་དེ་ལྟར་བསྒུགས་པ་ཡིན། ཁོ་ག་ལེར་སྒུལ་གྱིན་
བསྒུགས་བསྡད་པ་ཡིན། ཁོའི་འབྱིན་རྔུབ་སྙོམས་པོར་ཆགས་ཤིང་ལུས་པོ་བག་ཏུ་ལྷོད་པའི་
བར་བསྒུགས་པ་ཡིན། དེར་ངའི་སེམས་ལ་སྔོན་ཆད་གནས་ག་ཤེད་ཅིག་ནས་ཐོས་ཡོང་བའི་
སྐད་ཆ་ཞིག་དྲན། བྱིས་པ་ཚོའི་ཞེད་སྣང་ལ་ཡ་ལན་སྤྲད་སྤྱད་ལག་ཆ་གཉིད།
ངས་ཁོ་འུབས་བཏབ་སྟེ་མལ་ཁྲིའི་སྒང་དུ་བསྙལ། དེའི་འཕྲོར་རང་གི་མལ་ཁྲིའི་སྟེང་
བསྣར་ཏེ། སྒེའུ་ཁུང་ཕྱི་རོལ་གྱི་དབྱི་སི་ལམ་པོའི་ཁམ་མདོག་གི་ནམ་མཁར་ཅེར་ནས་ཧོན་
ཐོར་རེར་བསྡད།
ང་ཁ་པར་གྱི་ཅོང་སྒྲ་ལས་ཧོབ་ཀྱིས་སད་དུས། ས་རྦད་དེ་རུབ་འདུག་པ་ཚོར། མིག་
ཕུར་ཕུར་བྱེད་ཀྱིན་སྔས་ཅོག་སྒང་གི་གློག་བཞུ་བཀར། དགོང་མོའི་ཆུ་ཚོད10དང་ཕྱེད་ཀ་
འཛུར་ཚོད་རེད། ཨ་ཁ་ཁ། རིང་པོ་མ་ལོན་པ་འདྲ་མོད། ཏག་ཏག་ང་དུས་ཚོད་གསུམ་ལ་
གཉིད་སོང་འདུག ངས་ཁ་པར་ཡར་བླངས།
“སུ་ཡིན།"
“ཨ་རི་ནས་བཏང་ཡོང་བའི་ཁ་པར།” སྐུ་ཞབས་ཧྥེ་ཡ་ཙིའི་སྐད་རེད།
“ཐུགས་རྗེ་ཆེ།” ཁྲུས་ཁང་གི་གློག་འོད་གསལ་ལེར་བཀར་འདུག སའོ་ལ་བྷོས་ཡང་
ཁྲུས་བྱེད་ཀྱིན་ཡོད་ཚོད། ཁ་པར་ལས་མཐེབ་གནོན་གྱི་སྒྲ་ཐེངས་གཉིས་ལ་གྲག དེའི་རྗེས་
སའོ་ལ་ཡཱའི་སྐད་གྲག་བྱུང་། “བདེ་མོ།” མོའི་སྐད་སྒྲར་སྤྲོ་ངར་འཁོར་འདུག
“ཧའེ།”
“ཁྱོད་ཀྱིས་ཁྲིམས་རྩོད་པ་དང་གྲོས་བསྡུར་བྱས་པ་ཅི་འདྲ་རེད།”
ངས་ཧྥེ་སཱར་གྱི་གྲོས་གཞི་མོར་ལབ། “ད་རེད། ཁྱོད་ཀྱིས་དེ་བརྗེད་པར་གྱིས།” མོས།
“ང་ཚོས་དེ་ལྟར་བསྒྲུབ་དགོས་མི་འདུག" ཟེར།
ང་ཧར་གྱིས་ཡར་ཙོག “ཅི་ཟེར.....ཅིའི་ཕྱིར......ག་རེ་རེད………”
“ང་ལ་ཨ་ཞང་ཧྲ་ལེ་ཕུའི་ཁ་པར་འབྱོར་བྱུང་། ཁོས་གལ་ཆེ་ཤོས་ནི་སའོ་ལ་བྷོ་རྒྱལ་
ཁབ་འདིར་བསྐྱལ་ཐབས་བྱ་རྒྱུ་དེ་རེད་ཟེར། ལར་ཁོ་གནས་འདིར་ཐར་ཐུབ་ཚེ་ཉར་ཆོག་
པའི་ཐབས་མང་པོ་ཡོད་ཟེར། དེ་ལྟར་ཁོས་དམངས་སྤོར་ལས་ཁུངས་ཀྱི་གྲོགས་པོའི་ས་ནས་
རྒྱུས་ལོན་བྱས་པའི་གནས་ཚུལ་དག་ད་སྔོན་ང་ལ་ཁ་པར་ལས་བཤད་བྱུང་། ཁོས་མི་ཆོས་རིང་
ལུགས་ཀྱི་ངོས་ནས་སའོ་ལ་བྷོར་ཁྲོལ་མཆན་རག་ཐུབ་པར་གདེང་ཚོད་ཆེན་པོ་ཡོད་ཟེར།”
“འདི་རྨི་ལམ་ཞིག་མིན་འགྲོ། ཨ་གནམ་རྒན་མ། མཆོག་བདག་ཨན་ལཱར་ཐུགས་རྗེ་
ཆེ་ཞུ། སྙིང་ཉེ་བའི་ཧྲ་ལེ་ཕུ་ནི་ཅི་འདྲའི་མི་ལྷག་བསམ་ཅན་ཞིག་རེད་ཨང་།” ངའི་སྙིང་
ཏིག་ཏིག་ལྡིང་བྱུང་།
“གནས་ཚུལ་ཅི་འདྲ་ཡིན་རུང་། འུ་གཉིས་ཁག་ཁུར་གྱི་བར་པར་བསྡད་ཆོག་པ་
རེད། ཡོད་ཚད་མགྱོགས་པོར་འགྲུབ་ཡོང་ངེས་རེད། ཁོས་ཁྲོལ་མཆན་དེའི་རིགས་ཀྱི་དུས་
བཀག་ལོ་གཅིག་རེད་ཟེར། གསོ་ཉར་གྱི་འགྲོ་ལུགས་སྒྲུབ་ལ་ལོ་གཅིག་གི་དུས་ཚོད་ཀྱིས་
མི་ལྡེང་རྒྱུ་ཅི་ཡོད།”
“འདི་ནི་ཆེས་ལེགས་པའི་ཐབས་ཤེས་དེ་རེད། ཨེ་རེད། སའོ་ལ་ཡཱ།”
“བལྟས་ཡོང་ན་རེད།” མོའི་སྐད་གདངས་དགའ་སྤྲོས་བརྟས་འདུག ངས་ང་མོ་ལ་
དགའ་ཞེས་ལབ། མོས་ཀྱང་ང་ལ་དགའོ་ཟེར། དེའི་འཕྲོར་ངེད་གཉིས་ཀྱིས་ཁ་པར་གཏན།
“སའོ་ལ་བྷོ།” ངས་སྐད་བརྒྱབ། མལ་ལས་ལྡང་། “ང་ལ་གཏམ་བཟང་ཞིག་བཤད་
རྒྱུ་ཡོད།” ངས་ཁྲུས་ཁང་གི་སྒོ་བརྡུངས། “སའོ་ལ་བྷོ། སའོ་ལ་བྷོ། སྙིང་ཉེ་བའི་སའོ་ལ་
ཡཱས་ཏག་ཏག་ད་སྔོན་ཅ་ལི་ཧྥུ་ཉི་ཡ་ནས་ཁ་པར་བཏང་བྱུང་། ཁྱོད་དྭ་ཕྲུག་ཁང་དུ་འཇོག་
དགོས་མི་འདུག སའོ་ལ་བྷོ། རིང་པོ་ལོན་མི་དགོས་པར་འུ་གཉིས་ཨ་རིར་བསླེབ་རྒྱུ་རེད།
ཁྱོད་དང་ང་། ཁྱོད་ཀྱིས་གོ་བྱུང་ངམ། འུ་གཉིས་གཞི་ནས་ཨ་རིར་འགྲོ་ཐུབ་པར་གདའ།”
ངས་སྒོ་ཕུད་དེ་ཁྲུས་ཁང་ནང་དུ་འཛུལ།
“ ཨ་ཧ་བོ།” “ཨུ་ཧུ་ཧུ།"
སྐད་ཅིག་ཆ་དེར་ང་པུས་བཙུགས་སྒོས་གཅལ་དུ་འདྲེད་བརྡབ་ཤོར། སྐད་འབོད་
ཤུགས་ཆེར་བརྒྱབ། ཡ་ཁ་མ་ཁ་འདར་ལྷབ་ལྷབ། མས་སོ་ཡས་ལ་ཐག་ཐག་ཐག མུ་མཐུད་
སྐད་འབོད་ཤུགས་ཆེར་བརྒྱབ། སྐད་བརྒྱབ་སྟེ་ངའི་མིད་ཐག་ཀྱང་གཤག་ལ་ཁད་བྱུང་།
སྐད་བརྒྱབ་སྟེ་ངའི་ཡ་ཁོག་ཀྱང་འགས་ལ་ཁད་བྱུང་།
རྗེས་ནས་ཁོ་ཚོས་བཤད་ན། མྱུར་སྐྱོབ་རླངས་འཁོར་འབྱོར་དུས་ངས་ད་རུང་སྐད་
འབོད་རྒྱག་གིན་འདུག་ཟེར།

ལེའུ་ཉེར་ལྔ་པ།

དེ་ཚོས་ང་ནང་དུ་མི་གཏོང་།
ངས་དེ་ཚོས་སྒོ་མོ་ཉིས་རྩེག་མ་ཁ་ཤས་བརྒྱུད་དེ་ཁོ་ནང་དུ་དེད་སོང་བ་མཐོང་། ངས་
རྗེས་སྙེག་གིན་སྒོ་མོ་རེ་རེར་འཕུད་རྡེག་བྱེད་ཀྱིན་བརྒྱུགས། ཏཱན་ཆང་དང་དུག་
སེལ་གཙང་ཆུའི་དྲི་མ་འཐུལ་ཡོང་། འོན་ཀྱང་ངས་མིག་གིས་ལྟ་ཁོམ་བྱུང་བ་འབའ་ཞིག་
ནི་གཤག་བཅོས་ཞྭ་མོ་གྱོན་པའི་སྐྱེས་པ་གཉིས་དང་། ལྭ་བ་ལྗང་གུ་གྱོན་པའི་བུད་མེད་
གཅིག་བཅས་གསུམ་པོས་མལ་ཁྲི་འཁོར་ལོ་ཅན་དེ་རུབ་སྟེ་ཡོད་པ་དེ་ཙམ་ཡིན། དེར་མལ་
གོས་དཀར་པོ་ནད་ཁྲི་འཁོར་ལོ་མའི་གཞོགས་གཅིག་ནས་མར་གཟར་ཏེ། བཙོག་རྫབ་ཀྱི
རྡོ་གཅལ་ཁྲ་བོ་ཤོ་མིག་མ་དེའི་སྟེང་བཀབ་འདུག ཁྲག་དྲོན་དམར་པོས་ཡོངས་སུ་འཚོས་
པའི་རྐང་པ་ཆུང་ཆུང་གཉིས་མལ་གོས་འོག་ན་ཚུར་བརྐྱངས་འདུག རྐང་པ་གཡོན་པའི་
མཐེ་བོང་གི་སེན་མོ་བཞོགས་སོང་འདུག དེའི་འཕྲོར། ལྭ་བ་སྔོན་པོ་གྱོན་པའི་སྐྱེས་པ་
གཟུགས་རིང་སྟོབས་ཅན་ཞིག་གིས་ལག་མཐིལ་གྱིས་ངའི་བྲང་ཁ་ནས་ཕུད་དེ་ང་སྒོ་ཕྱིར་
དེད་སོང་། ངའི་བྲང་ཁོག་གི་ཤ་སྐྱིས་ཁོའི་འཁྱག་སིབ་སིབ་ཀྱི་གཉེན་སྒྲིག་སོར་གདུབ་ཚོར་
ཐུབ། ངས་མདུན་ཕྱོགས་ལ་འཕག་འཚག་བརྒྱབ། སྐྱེས་པ་དེ་ལ་དམོད་མོ་བརྒྱབ་རུང་དེས་
ཁོས་དབྱིན་སྐད་ཀྱིས་ང་ལ་ཁྱོད་འདི་གར་བསྡད་མི་རུང་ཟེར། ཁ་སྟབས་གུས་ཤིང་ཚིག་
ཐག་ཆོད། “ཁྱོད་ཀྱིས་ངེས་པར་བསྒུག་དགོས” ཞེས་ང་སྒུག་སྡོད་ཁུལ་དུ་ཁྲིད། སྐབས་
དེར་སྒོ་མོ་ཉིས་རྩེག་མ་དེ་ཁོའི་རྒྱབ་ནས “ཁྲོག” གེར་བསུམས་སོང་། སྒོ་ངོས་ན་འཕྲེད་
དུ་ཡོད་པའི་སྒེའུ་ཁུང་ཤར་མོ་དེ་ལས། ངས་སྐྱེས་པ་དེ་གཉིས་ཀའི་གཤག་བཅོས་ཞྭ་མོ་མ་
གཏོགས་ཅི་ཡང་མི་མཐོང་།
ཁོས་ང་ཤོང་ཡངས་པའི་ཁྱམས་རིང་ཞིག་ཏུ་བཞག་སྟེ་སོང་། དེ་རུ་སྒེའུ་ཁུང་མི་
འདུག གྱང་རྩའི་ལྕགས་ཀྱི་ལྟེབ་ཁྲིའུ་སྟེང་ནད་པའམ་ནད་པའི་ནང་མི་བསྡད་དེ་ཁྲིགས་
སུ་ཆོད། ད་དུང་གཅལ་དུ་བལ་ཕྱར་ཐེད་པོ་རེ་གདན་དུ་བཏིང་སྟེ་སྡོད་མཁན་ཡང་འདུག
ངས་ཨག་རིང་ཞིག་བཏབ་ན་འདོད། ཐེངས་སྔོན་མར་འདི་འདྲའི་ཚོར་སྣང་སྐྱེས་དུས་ཨ་
ཕ་ངེད་གཉིས་སྣུམ་སྐྱེལ་རླངས་འཁོར་གྱི་ལྕགས་ཟོ་ཆེན་པོའི་ནང་འཛུལ་ཏེ། མུན་སྨག་
ཁྲོད་འཁྱར་འབངས་གཞན་དང་ལྷན་དུ་ཉེན་བྱོལ་ལ་འབྲོ་བཞིན་ཡོད། ད་ཅི་ཞིག་བྱེད་
དགོས་སམ། ངས་ཐབས་ཤེས་ཅི་ཡང་མི་དྲན། ངའི་སེམས་ལ་རང་གིས་རང་ཉིད་ཐེར་ཚལ་
སྦར་ཚལ་བཟོས་ཏེ། དེ་མ་ཐག་གནས་དུས་འདི་དང་ཁ་བྲལ་ནས། འཇིག་རྟེན་འདི་དང་
ཁ་བྲལ་ནས། སྤྲིན་པ་ཕན་ཕོན་ཞིག་ལྟར་ཡར་ཡར་གཡེང་ཞིང་འཕྱོ་སྟེ་སོང་ནས། གཞའ་
ཚན་འཁོར་བའི་དབྱར་ཁའི་མཚན་མོ་ཞིག་ལ་འདྲེས་པར་གྱུར་ཅིང་། མཐའ་མཇུག་རྒྱང་
རིང་གནམ་མཐའི་རི་དེའུ་ཞིག་གི་ཁོང་གསེང་ལ་དུས་གཏན་དུ་འཐིམ་རྒྱུ་བྱུང་ཅི་མ་རུང་
སྙམ། འོན་ཀྱང་ང་ཏན་ཏན་གནས་དུས་འདི་རུ་འདུག རྐང་པ་གཉིས་ཀར་ཨར་འདམ་
བླུགས་ལྟར་ལྕི། མཁའ་དབུགས་ཕྱི་རུ་ལུད་ཚར་ཏེ་གློ་གསེང་སྟོང་བར་གྱུར། མགྲིན་པར་
ཚ་ངར་ལུམ་ལུམ་འཁོལ། རླུང་དང་འགྲོགས་ཏེ་གནམ་གྱི་མཐའ་ལ་འཕུར་བའི་སྐལ་བ་
གང་ན་ཡོད། གནས་དུས་འདི་ལས་དོ་ནུབ་ང་ལ་འཇིག་རྟེན་གཞན་མ་མཆིས། ངས་མིག་
ཟུང་ག་ལེར་བཙུམས། སྣ་ལམ་དུ་ཁྱམས་རིང་གི་དྲི་མ་ཅི་རིགས་འཐུལ། རྔུལ་ཆུ་དང་ཨཱན་
ཆུའི་དྲི་མ། སྨན་བཀོལ་ཆང་རྩི་དང་ལྒ་སར་གྱི་དྲི་མ། ཁྱམས་རིང་ཧྲིལ་པོའི་
གནམ་གཅལ་དུ་མག་མོག་གི་གློག་གདབ་ཀྱིས་ཁེབས། སྟེང་དུ་འབུ་མེ་ལྕེབས་ཀྱིས་འཚུབ་
འཁོར་རྒྱག ངས་དེ་ཚོའི་གཤོག་པའི་རྡེབ་སྒྲའང་ཐོས་ཐུབ། ལྷག་པར་མི་ཚོགས་ཀྱི་ཁྲོད་
ནས་སྒྲ་ཅི་རིགས་ཐོས་ཐུས། ལབ་གླེང་གི་སྒྲ། ཁ་རོག་གེར་ངུད་མོ་རྒྱག་པའི་སྒྲ། སྣ་ཁུང་
སློག་པའི་སྒྲ། འཁུན་བུ་འདེབས་པའི་སྒྲ། དངན་པ་འབྱིན་པའི་སྒྲ་སོགས། བར་ཞིག་གློག་
སྐས་ཀྱི་སྒོ “ཁྲོག” གེར་ཕྱེ། གློག་སྐས་གཏོང་སྒྱུར་མཁན་དེས་ཝུར་ཏོ་སྐད་ཀྱིས་སུ་ཞིག་གི་
མིང་ནས་བོས།
ངས་ཡང་བསྐྱར་མིག་ཕྱེ། ད་ཆ་རང་གིས་ག་རེ་བསྒྲུབ་དགོས་པ་ཡིད་ལ་འཁོར། ངས་
ཕྱོགས་བཞིར་སྐོར་ལྟ་བྱས། སྙིང “ལྟིག་ལྟིག” ཡ་ཁོག་ནང་ན་ལྡིང་། རྣ་བར་ཁྲག་རྩའི་
བཞུར་སྒྲ་འཁོར། གཡོན་ངོས་དེར་གསོག་ཉར་ཁང་ཞིག་འདུག ངས་དེ་ནས་རང་ལ་མཁོ་
བའི་དངོས་པོ་དེ་རྙེད་རའེ་ཆའེ་མལ་སྟན། དེ་བཀོལ་བས་ཆོག་པར་འདུག རྩེག་མ་
སྤམ་པོ་དེ་ལས་གཅིག་བཤངས་ཏེ་ཕྱིར་ཁྱམས་རིང་དུ་ཁྱེར། ངས་ནད་གཡོག་མ་ཞིག་གིས་
ངལ་གསོ་ཁང་གི་ཉེ་འཁྲིས་ན་ཉེན་རྟོག་པ་ཞིག་དང་ལབ་གླེང་བྱེད་ཀྱིན་པ་མཐོང་། ངས་
ནད་གཡོག་མའི་གྲུ་མོ་ནས་འཐེན་ཙམ་བྱས་ཏེ་ནུབ་ཀྱི་ཕྱོགས་གང་རེད་དྲིས། མོས་ཧ་གོ་
མ་བྱུང༌། སྨིན་མ་བསྡུས་པས་རྒས་གཉེར་དེ་དག་ལྷག་པར་ཟབ་ཏུ་ཕྱིན། ངའི་མགྲིན་པར་
ཟུག་རྔུ་འཁོར། རྔུལ་ཆུས་མིག་ལ་གཙེ། འབྱིན་རྔུབ་ཐེངས་རེ་མེ་ལྕེ་དབུར་ཐེངས་རེ་དང་
འདྲ། ངས་བསམས་ན་ང་ངུ་བཞིན་འདུག ངས་ཡང་བསྐྱར་ནུབ་ཀྱི་ཕྱོགས་གང་རེད་ཅེས་
དྲིས། ཉམ་ཐག་པའི་ཞུ་བ་བྱས་མཐར། ཉེན་རྟོག་པ་དེས་འཐད་ལ་མི་འཐད་ངང་ང་ལ་ནུབ་
ཕྱོགས་གང་ཡིན་པ་བསྟན་བྱུང་།
ངས་གསོག་གྲངས་ཙམ་ལོངས་ཐབས་སུ་བཀོལ་སྤྱོད་བྱ་དགོས་པའི་ཕྱག་གདན་དེ་
ཐང་ལ་བཏིང་། པུས་མོ་ས་རུ་བཙུགས། དཔྲལ་བ་གཅལ་དུ་ཕབ། མིག་ཆུས་ཕྱག་གདན་
བརླན་པར་བཟོས། ངས་ནུབ་ཀྱི་ཕྱོགས་སུ་སྐེད་པ་གཞུ་ལྟར་བསྒུར། དུས་དེར། ངས་རང་
གིས་མི་ལོ་བཅོ་ལྔར་ཕྱག་འཚལ་མ་མྱོང་བ་དྲན། མགོ་རྔ་ཆ་ཚང་བའི་གསོལ་འདེབས་
གཅིག་ཀྱང་བློ་ངོར་མེད། ལར་དེ་ལའང་སྐྱོན་མེད། ངས་སེམས་ན་སྔར་བཞིན་ཚིག་འབྲུ་
ཆ་རེ་རྡོག་རེ་ཡོད—ཨན་ལཱ་ལས་གུད་ན་མཆོག་བདག་གཞན་ཡང་མེད། མོ་ཧན་མོ་ཏི་
ནི་ཁོང་གི་བཀའ་ཡི་ཕོ་ཉ་རེད། ད་ལྟ་ངས་རང་གི་ཨ་ཕས་འཕྱུགས་ཡོད་པ་རྟོགས། མཆོག་
བདག་དངོས་གནས་ཡོད་པ་རེད། ཁོང་གཏན་དུ་ཡོད་པ་རེད། ངས་ཁོང་འདི་ན་ཡོད་པ་
མཐོང་། ཁྱམས་རིང་འདིའི་ནང་གི་རེ་ཐག་ཆད་པའི་མི་རྣམས་ཀྱི་མིག་མདངས་ཁྲོད་ཁོང་
ཡོད་པ་མཐོང་། འདི་ནི་མཆོག་བདག་གི་བསྟི་གནས་ངོ་མ་དེ་རེད། ཁོང་གི་བསྟི་གནས་
ཏག་ཏག་འདི་རེད་མ་གཏོགས། རྣོ་ཕ་ལམ་གྱི་གཟི་འོད་རབ་ཏུ་རྒོད་ཅིང་མཆོད་རྟེན་རྩེ་མོ་
དགུང་ལ་ཟུག་པའི་དབྱི་སི་ལན་ཆོས་ཁང་དག་རེད་མི་འདུག ཏག་ཏག་མཆོག་བདག་བོར་
བར་གྱུར་པའི་མི་རྣམས་ཀྱིས་ད་གཟོད་མཆོག་བདག་ཁོང་རྙེད་ཐུབ་པར་འདུག མཆོག་
བདག་དངོས་གནས་ཡོད་པ་རེད། ཁོང་ངེས་པར་ཡོད་དགོས། མ་ཟད་ངས་དེ་རིང་འདི་
ནས་གསོལ་བ་བཏབ་སྟེ། ལོ་འདི་དག་ལ་ངས་ཁོང་གུད་དུ་བོར་བར་བཟོད་གསོལ་ཞུ་རྒྱུ་
ཡིན། ངས་སྔོན་ཆད་བརྩེ་བར་རྒྱབ་འགལ་བྱས། རྫུན་གྱི་འཁོར་ལོ་བསྐོར། དེ་ལྟར་སྡིག་
པ་སྣ་ཚོགས་བསགས་རུང་། མགོ་ལ་ཉེས་ཆད་མ་འཁེལ་བར་གུ་ཡངས་གནང་རོགས་ཞུ་
རྒྱུ་ཡིན། དཀའ་བའི་འགག་རྩར་འཕྲད་དུས་ད་གཟོད་ཁོང་དྲན་པར་གུ་ཡངས་གནང་
རོགས་ཞུ་རྒྱུ་ཡིན། ངས་ཆོས་དཔེ་རུ་བཀོད་པ་ཇི་ལྟ་དེ་ལྟར་གྱི་ཁོང་གི་བྱམས་དང་སྙིང་རྗེ།
དེ་བཞིན་ཁོང་གི་དཀྱེལ་ཡངས་བཅས་ལ་གསོལ་བ་འདེབས། དེ་ལྟར་ངས་ནུབ་ཕྱོགས་སུ་
ཕྱག་འཚལ་གྱིན་ཐང་ལ་འོ་བྱས་ཏེ་འདི་སྐད་སྨྲས། ངས་གནམ་གྱི་བསླབ་པ་
ལྷུར་ལེན་སྒོས་ཉིན་རེར་གསོལ་འདེབས་མི་འཆག་པར་བྱ། སྨྱུང་ཟླར་དཀར་ཟས་ལ་རོལ་
བར་བྱ། སྨྱུང་ཟླ་གྲོལ་རུང་མུས་བཞིན་དཀར་ཟས་ལ་རོལ་བར་བྱ། ངས་ཁོང་གི་གནམ་ཆོས་
ཁྲོད་ཀྱི་ཡིག་རྡོག་རེ་རེ་ངག་ལ་བསྐྱོར་བར་བྱ། བློ་ལ་བྱང་བར་བྱ། སེམས་ལ་གཟུང་བར་
བྱ། ཚ་བ་བརྣག་ཏུ་མེད་པའི་ངམ་ཐང་དབུས་ཀྱི་གྲོང་ཁྱེར་དེར་ཡང་མཇལ་དུ་བགྲོད་པར་
བྱེད། གནམ་ཁང་གྲུ་བཞིའི་མདུན་དུ་ཕྱག་ཀྱང་འཚལ་བར་བྱ། ལར་ངའི་སྙིང་གི་འདོད་པ་
འདི་བསྐང་བ་ཡིན་ན། ངས་འདི་དག་ཡོད་ཚད་ལག་ལེན་ལ་མི་གདབ་རི། ངས་ཁོང་ཉི་མ་
རེ་རེར་དྲན་པར་མི་བགྱི་རི། དེ་ཡང་། ངའི་ལག་ངོར་ཧཱ་སན་གྱི་ཁྲག་འགོས་ཚར་ཡོད་པ་
རེད། ད་ནི་ངས་མཆོག་བདག་ཁྱེད་ལ་གསོལ་བ་སྙིང་ནས་འདེབས། ངའི་ལག་ངོར་བུ་ཆུང་
འདིའི་ཁྲག་བགོ་བར་མི་བྱ་རོགས།
ངས་ངུད་མོ་རྒྱག་པའི་སྒྲ་ཞིག་ཐོས། མཉམ་འཇོག་བྱེད་དུས་རང་ཉིད་རེད། མཆི་མའི་
ཕྲེང་བ་མཁུར་མགོ་བརྒྱུད་ནས་ཤམ་ཤམ་བཞུར། མཆུ་སྒྲོས་སྟེང་ལ་ལྷེམ་ལྷེམ་བབས་ཏེ་ང་
ལ་ལན་ཚྭའི་བྲོ་བ་མྱང་དུ་བཅུག ཁྱམས་རིང་ནང་གི་མི་ཡོད་ཚད་པོས་ཚུར་བལྟས་བསྡད་
ཡོད་པ་ཚོར་ཐུབ། ངས་ནི་མུ་མཐུད་ནུབ་ཀྱི་ཕྱོགས་ལ་གུས་ཕྱག་འཚལ། གསོལ་བ་བཏབ།
མཇུག་འབྲས་ངན་པ་དེ་ཡོང་རྒྱུར་ང་རང་ཞེད་ཅིང་སྐྲག ངས་རང་གི་ནག་ཉེས་ལ་འདི་
འདྲའི་རྣམ་སྨིན་མི་འཁོར་བར་གསོལ་བ་ཕུར་ཚུགས་སུ་བཏབ།
སྐར་འོད་མག་མོག་འཚེར་བའི་མཚན་སྨག་རིང་མོ་དབྱི་སི་ལམ་པོའི་མགོ་ལ་རུབ་
སྟེ་ཡོང་། དུས་ཚོད་འགའ་ཕྱིན་སོང་། ང་མྱུར་སྐྱོབ་ཁང་དང་སྦྲེལ་ཡོད་པའི་ཁྱམས་རིང་
ཕྱི་ལོགས་ཀྱི་ཁང་མིག་དེའི་གཅལ་དུ་ཙོག་སྟེ་བསྡད། ངའི་སྔུན་ཐད་ན་ཁའོ་ཧྥེ་ཅོག་སྒམ་
ཁམ་ནག་ཅིག་འདུག སྒང་དུ་ཚགས་པར་དང་མཐའ་སྣེར་སྡོག་དྲིལ་བརྒྱབ་ཡོད་པའི་དུས་
དེབ་བསྒྲིགས་འདུག—1996ལོའི་ཟླ4པའི《དུས་རབས》ཤིག ཕ་ཁི་སི་ཐན་གྱི་ཚགས་
པར་ཞིག ངོས་སུ་གཟའ་འཁོར་སྔོན་མའི་ནང་མེ་འཁོར་གྱི་རྡུང་ཁ་ལས་རྐྱེན་ལམ་དུ་ཤོར་
བའི་བུ་ཞིག་གི་ངོ་གདོང་དཔར་འདུག དེ་མིན་སྤྲོ་རྩེད་ཚགས་པར་ཞིག འཇམ་ཤ་དོད
པོའི་མདུན་ཤོག་ནི་ལོ་ལེ་ཝུའི་སྐྱེས་པ་འཁྲབ་སྟོན་པའི་འདྲ་པར་རེད། ངའི་ཁ་གཏད་དུ།
ལུས་ལ་ལྗང་མདོག་གི་ཕྱུ་པ་ནང་ཚངས་ཅན་གྱོན་ཞིང་མགོ་ལ་ཁབ་བསླས་ཀྱི་མགོ་དཀྲིས་
བརྒྱབ་པའི་ལྕམ་བགྲེས་མོ་ཞིག་གིས་འཁོར་ཁྲིའུ་སྒང་ན་གཉིད་ལྕོག་རྒྱག་གིན་འདུག
ཏོག་ཙམ་རེ་འགོར་རྗེས་མོ་ཧོབ་ཀྱིས་སད་ཡོང་། དེ་ནས་ངག་ཁུམ་ཁུམ་ཨ་རབ་སྐད་ཀྱིས་
གསོལ་བ་འདེབས། ངལ་དུབ་དང་བཅས་ངའི་ཡིད་ལ། དོ་ནུབ་མཆོག་བདག་གིས་གསན་
ཡོད་པའི་གསོལ་འདེབས་དེ་ངའི་ཡིན་ནམ་མོའི་ཡིན་སྙམ། ངའི་ཡིད་ལ་སའོ་ལ་བྷོའི་བྱད་
བཞིན་དྲན་ཡོང་། ཤ་འབོལ་འབོལ་གྱི་མ་ནེ། མགྲོན་བུ་འདྲ་བའི་ཨམ་ཅོག་ཆུང་ཆུང་།
ལྷག་པར་ཁོའི་ཨ་ཕ་དང་ཤིན་ཏུ་ཆ་མཚུངས་པའི་སྨྱུག་ལོ་གཤག་འདྲའི་མིག་ཟུང་། འུ་ཐུག་
གི་སྐྱོ་ཤས་ཤིག་གིས་ངའི་ལུས་ཡོངས་ཁྱབ་སྟེ་ཡོང་། ཚོར་སྣང་ཞིག་ལ་སུ་ཞིག་གིས་ངའི་
མགྲིན་པ་ནས་བསྒགས་བྱུང་། ངས་དབུགས་འབྱིན་རྔུབ་བྱེད་མི་ཐུབ་པར་འདུག
དོན་དུ་ང་ལ་མཁོ་བ་དེ་མཁའ་དབུགས་རེད་འདུག
ང་ཡར་ལངས་ཏེ་སྒེའུ་ཁུང་ཕྱེ། བཞའ་ཚན་འདྲེས་མའི་རླུང་བུས་གཡའ་དྲི་ཞིག་
འཁུར་ཏེ་སེང་རས་ཀྱི་སྒེའུ་ཡོལ་བརྟོལ་གྱིན་ནང་དུ་ལྡང་ཡོང—སྣོམ་ཡོང་ཚེ་རུལ་
མྱགས་སུ་སོང་བའི་ཁ་སུར་དང་སེམས་ཅན་གྱི་སྐྱག་སྦངས་ཀྱི་དྲི་མ་དང་འདྲ། ངས་དེ་
འདྲའི་མཁའ་དབུགས་ཁམ་ཆེན་པོས་ཁོག་ལ་ཡང་ཡང་རྔུབ། འོན་ཀྱང་དབུགས་སུབ་ཀྱིན་
པའི་ཡ་ཁོག་ལྷོད་ཡངས་སུ་ཅིས་ཀྱང་མི་ཡོང་། ཡི་མུག་ངང་འདྲེད་བརྡབ་འདྲ་ཞིག་ཤོར་ཏེ་
ང་ཡང་བསྐྱར་ས་རུ་བསྡད། 《དུས་རབས》དུས་དེབ་དེ་ཡར་བླངས་ནས་རང་དགར་སློག་
པར་བྱས། འོན་ཀྱང་ངས་དེའི་ངོས་ཀྱི་ཡི་གེ་མཐོང་མི་ཐུབ། ངས་རང་གི་རྣམ་རིག་འདི་
དག་གི་སྟེང་སྡུད་ཐབས་མི་འདུག ངས་དེ་ཕྱིར་ཅོག་སྒམ་སྒང་ལ་གཡུགས། མིག་ཧྲིག་གེར་
ཨར་འདམ་གྱི་གཅལ་ན་སྣང་བའི་ཨ་ཀྱོག་པ་ཀྱོག་གི་གས་སྲུབས་དག་དང་སྒེའུ་ཐེམ་དུ་ག་
སར་འཐོར་ཏེ་ཡོད་པའི་སྦྲང་ཐ་ཤི་རོ་དག་ལ་ཅེར་ནས་བསྡད། དུས་ཚོད་མང་ཆེ་བའི་ནང་།
ངས་ལྡེབས་ཀྱི་དུས་སྒྲོག་ཆུ་ཚོད་འཁོར་ལོ་དེ་ལ་བལྟས་ཏེ་བསྡད་པ་ཡིན། ཆུ་ཚོད་བཞི་པ་
འཛུར་སོང་། ང་སྒོ་མོ་ཉིས་རྩེག་མའི་ཕྱི་ལོགས་དེར་བཀག་སྟེ་དུས་ཚོད་ལྔ་འདས་སོང་།
གནས་ཚུལ་ཅི་འདྲ་ཡིན་པ་ད་རུང་ཤེས་ཐབས་མ་བྱུང་།
ཚོར་སྣང་ཞིག་ལ། རྐང་འོག་གི་ཁང་མཐིལ་ངའི་ལུས་པོའི་གྲུབ་ཆ་ཞིག་ཏུ་འགྱུར་
མགོ་བརྩམས། འབྱིན་རྔུབ་ཇེ་ལྕི་ནས་ཇེ་ལྕི་རེད། ཇེ་དལ་ནས་ཇེ་དལ་རེད། གཉིད་ཨེ་ཁུག་
བསམས་ཏེ་མིག་ཟུང་བཙུམས་ནས་མགོ་བོ་ས་རྡུལ་ཆགས་པའི་གཅལ་ལ་ཕབ། གཉིད་
བན་བུན་འཐིབས་ནས་ཡོང་། ཡང་ན་གཉིད་སད་དེ་ལྟ་དུས། རང་གིས་མགྲོན་ཁང་གི་ཁྲུས་
ཁང་ལས་མཐོང་བ་དེ། དོན་ལ་རྨི་ལམ་ཙམ་ཡིན་ཡང་སྲིད—ཆུ་ཐིགས་དག་སྦུག་མཆུ་
ལས་གཤམ་གྱི་ཁྲག་མདོག་ཤིག་ཤིག་གི་ཁྲུས་གཞོང་ནང་ཟག་གིན་འདུག ཁོའི་ལག་པ་
གཡོན་པ་ཁྲུས་གཞོང་གི་ཁ་གདང་ལས་ཕྱི་ལོགས་སུ་བསྣར་འདུག ཁྲག་དམར་གྱིས་འཚོས་
པའི་གཞར་གྲི ངས་ཁ་ཉིན་ཁ་སྤུ་གཞར་སྤྱད་དེ་ཆབ་གཞོང་གི་ཆུ་བཤལ་ཤུར་
བུའི་སྟེང་ལྷུང་འདུག ལར་ཁོའི་མིག་ཟུང་ཅུང་ཟད་ཕྱེ་ཡོད་རུང་། མིག་མདངས་སྐྱ་མོག་
མོག་ཏུ་སོང་ཚར་འདུག
ཅུང་ཙམ་ནས་ང་གཏི་མུག་གིས་འཁྲིད་པར་རྩོམ། ངས་ཀྱང་དེའི་འདོད་དུ་བཏང་།
ཕྱིར་དྲན་བྱ་རྒྱུ་མེད་པའི་དོན་བྱ་འགའ་རྨི་ལམ་དུ་རྨིས།
སུ་ཞིག་གིས་ངའི་ཕྲག་པར་རྡེབ་ཀྱིན་འདུག ངས་མིག་ཕྱེ། སྐྱེས་པ་ཞིག་ངའི་གན་
ན་པུས་བཙུགས་སྒོས་བསྡད་ཡོད་པ་མཐོང་། ཁོའི་མགོ་ལ་སྨན་པའི་ཞྭ་མོ་གྱོན་འདུག ཁོ་
སྒོ་མོ་ཉིས་རྩེག་མའི་ནང་རོལ་གྱི་སྐྱེས་པ་དེ་དང་ཆ་འདྲ། གདོང་ལ་གཤག་བཅོས་ཁ་ཐུམ་
བརྒྱབ་འདུག —ཁ་ཐུམ་སྒང་ན་ཁྲག་ཐིགས་ཤིག ངའི་སེམས་པ་ལྗིད་ཀྱིས་ཐུར་ལ་
དཔྱངས། ཁོའིBPའཕྲུལ་ཆས་སྒང་ལ་བུ་མོ་ཆུང་ཆུང་ཞིག་གི་འདྲ་པར་སྦྱར་འདུག མིག་
མདངས་དྭངས་ཤིང་གཙང་། ཁོས་ཁ་ཐུམ་མར་བླངས། ངས་རང་གིས་སའོ་ལ་བྷོའི་ཁྲག་ལ་
བལྟ་མ་དགོས་པར་དགའ་རྒྱུ་ཞིག་བྱུང་། ཁོའི་ཧ་ཅང་སྨུག་པའི་ཤ་མདངས་དེ། ཧཱ་སན་ངེད་
གཉིས་ཀྱིས་ནམ་རྒྱུན་ཧྲ་ལའེ་ནོ་གྲོང་ཁུལ་ཚོང་ར་ནས་ཉོ་རྒྱུར་དགའ་ཞིང་སུའེ་ཙེར་ནས་
ནང་འདྲེན་བྱས་པའི་ཆའོ་ཁི་ལེའི་ཁ་དོག་དང་འདྲ། ཁོའི་སྐྲ་ལོ་སེང་ཞིང་ཉུང་། དུད་ཁའི་
མདངས་འཛིན་མིག་ཟུང་གི་གོང་རོལ་ནི་ཟླ་གམ་འདྲ་བའི་གཟི་མ་རེད། ཁོས་ཡུལ་སྐད་
ཀྱི་གདངས་འདྲེས་པའི་དབྱིན་སྐད་ཀྱིས་ང་ལ། ཁོ་ནི་སྨན་པ་ཡིན། མིང་ལ་ནཱ་ཝ་ཙི་འབོད་
ཟེར། སྐད་ཅིག་ཆ་དེར། ང་སྐྱེས་པ་དེ་དང་ཁ་བྲལ་འདོད་ཅིག་སྐྱེས། སྐྱེས་པ་དེས་ང་ལ་
བཟོད་དུ་མེད་པའི་དོན་བྱ་གང་ཞིག་ལབ་ཡོང་སྲིད་དམ། ཁོས་ང་ལ་བུ་དེས་རང་ལ་གཅིལ་
པ་ཧ་ཅང་ཟབ། ཁྲག་འཛག་ཐལ་ཆེ་ཟེར། ངའི་མཆུ་ཏོས་ཡང་བསྐྱར་གསོལ་འདེབས་ཀྱི་
ཚིག་དག་ཟློ་བཞིན་འདུག
ཨན་ལཱ་ལས་གུད་ན་མཆོག་བདག་གཞན་ཡང་མེད།
མོ་ཧན་མོ་ཏི་ཁོང་གི་བཀའ་ཡི་ཕོ་ཉ་རེད།
“ང་ཚོས་ཅིས་ཀྱང་ཁོར་ཕྲ་ཕུང་དམར་པོ་ཚན་པ་འགའ་རྒྱག་དགོས་བྱུང་.....
ངས་དེ་སའོ་ལ་བྷོར་ཇི་ལྟར་བཤད་དགོས་སམ།
“ཐེངས་གཉིས་ལ། ང་ཚོས་ཅིས་ཀྱང་ཁོ་ཕྱིར་སད་དུ་འཇུག་དགོས་བྱུང་……….
ངས་གསོལ་འདེབས་མི་འཆག ངས་གནམ་གྱི་བསླབ་པ་ལྷུར་ལེན།
“ལར་ཁོའི་སྙིང་ཕུང་ལ་དེ་ལྟར་གཞོན་ཤ་རྒྱས་ཤིང་གསོན་སྟོབས་ཀྱིས་བརྟས་པ་
ཞིག་མིན་ཚེ། ང་ཚོས་ཁོ་སྐྱོབ་ཐབས་ཡོད་པ་མ་རེད……”
ངས་དཀར་ཟས་ལ་རོལ་བར་བྱ།
“ཁོ་གསོན་ཏེ་ཡོད།"
སྨན་པ་ནཱ་ཝ་ཙི་འཛུམ་བྱུང་། དུས་ཡུན་ངེས་ཅན་ཞིག་སོང་རྗེས་ངས་ད་གཟོད་ཁོས་ད་
སྔོན་ལབ་པ་དེའི་ནང་དོན་གོ་བར་གྱུར། དེའི་འཕྲོར་ཁོས་ཡང་ཚིག་འགའ་བཤད་སོང་། ངས་
དེ་ཅི་ཡིན་གོ་མ་སོང་། དེའི་རྒྱུ་མཚན་ནི་ངས་མི་ཆ་མེད་དེའི་རྔུལ་ཆུ་ཕྲུམ་ཕྲུམ་གྱི་ལག་
པའི་སྟེང་མཚམས་འཇོག་མེད་པར་འོ་བྱས་པ་ཡིན། མཚམས་འཇོག་མེད་པར་ལག་པ་དེ་
རང་གི་འགྲམ་པར་སྦྱར་བ་ཡིན། མིག་ཁར་གླན་པ་ཡིན། ངའི་མིག་ཆུས་ལག་པ་དེ་རློན་
པར་བཟོས་སོང་། འོན་ཀྱང་ཁོས་ཅི་ཡང་མི་སྨྲ་བར་ངའི་འདོད་ལ་བཞག་ནས་སྒུག་སྟེ་སྡོད།
ནད་གཞི་ཚབས་ཆེའི་ཁུལ་དེ་གསལ་བྱེདLཡི་དབྱིབས་སུ་མཆིས། མུན་ནག་གི་ཁུག་
ཀྱོག་ཅིག་རེད། ནང་ཧྲིལ་པོར “ཧར་ཧར” སྒྲོག་པའི་ལྟ་དཔྱོད་ཡོ་ཆས་དང་། “ཧུར་
ཧུར” གྲག་པའི་འཕྲུལ་རིགས་ཅ་ལག་སྣ་ཚོགས་བརྫངས་ཏེ་ཁ་བཀང་འདུག སྨན་པ་ནཱ་
ཝ་ཙིས་ང་ཁྲིད་དེ་འགྱིག་ཡོལ་དཀར་པོས་བར་ཕྱེ་ཡོད་པའི་ནད་ཁྲི་བསྟར་ཕྲེང་གཉིས་
བརྒྱུད་ནས་སོང་། སའོ་ལ་བྷོའི་ནད་ཁྲི་ནད་གཡོག་ལས་རེས་འབབ་ཚུགས་དང་ཆེས་ཉེ་
བའི་ནད་ཁང་གི་མར་ལོགས་དེ་རེད། གཤག་བཅོས་ལྭ་ལྗང་གྱོན་པའི་ནད་གཡོག་གཉིས་
ཀྱིས་ནད་ཐོའི་ཟིན་ཤོག་སྟེང་ཅི་ཞིག་འབྲི་བཞིན་སྐད་དམའ་མོས་གླེང་མོ་བྱེད། ད་སྔོན་
ང་ཁ་རོག་གེར་སྨན་པ་ནཱ་ཝ་ཙི་དང་འགྲོགས་ཏེ་གློག་སྐས་ལས་ཡོང་བ་ཡིན། ཡང་བསྐྱར་
སའོ་ལ་བྷོ་མཐོང་དུས་ངས་རང་ཉིད་ངུ་ཡོང་སྙམ། འོན་ཀྱང་མལ་ཁྲིའི་མར་གཤམ་གྱི་རྐུབ་
ཁྲིའུ་དེར་བསྡད་དེ། གནམ་ནས་ཐུར་ལ་བསྣར་ཞིང་འོད་སྐྱ་བོ་འཕྲོ་བའི་འགྱིག་དམ་དང་
གཏིགས་ཁབ་ཀྱི་སྦུ་གུ་དག་བརྒྱུད་དེ་ཁོར་ལྟ་དུས་ང་ལ་ངུ་རྒྱུ་མ་བྱུང་། འབྱིན་རྔུབ་འཕྲུལ་
ཆས་དེའི “སིར་སིར” གྱི་སྒྲ་དང་བསྡོངས་ཏེ་ཁོའི་བྲང་ཁོག་གིས་རེས་མཐོ་རེས་དམའ་
བྱེད་པ་མཐོང་དུས། ངའི་ལུས་གསེང་ཡོངས་སུ་སྦྲིད་འཐོམས་ཀྱི་ཚོར་སྣང་ཡ་མཚན་ཞིག་
ལྟེམ་ཡོང་། དེ་ནི་དཔེ་བཞག་ན། རང་གིས་ད་སྔོན་ཏག་ཏག་རླངས་འཁོར་གྱི་རྒྱུག་ཁ་རྦད་
ཀྱིས་ཕྱིར་གཅུས་ཏེ་ཡ་ང་བའི་ཆག་སྒོ་ཞིག་དང་དཔུང་པ་མ་གཙུབ་ཙམ་ནས་གཡོལ་ཐུབ་
སོང་བ་དང་འདྲ།
མཚམས་དེར་ང་ལ་རང་དབང་མེད་པར་གཉིད་བྲོ་བ་ཞིག་བྱུང་། སླར་སད་དེ་ལྟ་དུས།
ཉི་འོད་ནི་འོ་སྤྲིའི་མདངས་ཀྱི་བར་སྣང་ནས་འཕྲོས་ཡོང་སྟེ་ཉེ་འཁྲིས་ནད་གཡོག་ལས་
རེས་འབབ་ཚུགས་ཀྱི་ཤེལ་སྒོའི་སྟེང་བབས་ཤིང་། ངའི་གྲིབ་མ་སའོ་ལ་བྷོའི་སྟེང་ལ་ཕོག
འདུག ཁོར་འགུལ་འཕག་ཙམ་མི་འདུག
ནད་གཡོག་མས “རབ་ཡིན་ན་ཁྱོད་ད་རུང་ཅུང་ཙམ་གཉིད་ན་རེད” ཟེར། ངས་
མོ་ད་སྔོན་མཐོང་མྱོང་མེད་ཧ་ལམ་ངས་གཉིད་ལྕོག་རྒྱག་དུས་ལས་རེས་བརྗེས་སོང་
ཚོད། མོས་ང་ཁྲིད་དེ་མྱུར་སྐྱོབ་ལྟེ་གནས་ཀྱི་ཕྱི་ལོགས་དེར་ཡོད་པའི་ཁང་པ་ཞིག་ཏུ་སོང་།
མ་ཟད་ང་ལ་སྔས་འབོལ་ཞིག་སྤྲད། དེའི་ཁར་ངོས་སུ་སྨན་ཁང་གི་རྒྱ་གྲམ་དཔར་ཡོད་པའི་
བལ་ཕྱར་ཞིག་བསྟབས་བྱུང་། ངས་མོར་བཀའ་དྲིན་ཆེ་ཞུས་རྗེས་ཁང་པའི་ཟུར་དེར་ཡོད་
པའི་ཀོ་འགྱིག་གི་འབོལ་ཁྲིའི་སྟེང་བསྣར། ཧ་ལམ་དེ་མ་ཐག་གཉིད་ལོག་འདུག
རྨི་ལམ་ནང་ང་ཁེར་ཐོག་གི་ངལ་གསོ་ཁང་དུ་འདུག སྨན་པ་ནཱ་ཝ་ཙི་ནང་དུ་འཛུལ་
བྱུང་། ང་ཡར་ལངས་ཏེ་ཁོ་གཟས་ནས་སོང་། ཁོས་གདོང་གི་ཤོག་བུའི་ཁ་ཐུམ་མར་བླངས།
ལག་ཟུང་ནི་ངའི་ཡིད་ངོར་ཡོད་པ་དེ་ལས་ཀྱང་དཀར་པོར་སྣང་། སེན་མོ་འབྲེག་བཟོ་བྱས་
པ་ཧ་ཅང་གྲ་དག སྐྲ་ལོ་ཉག་ཅིག་མི་འཛིང་། མཚམས་དེར་ཡང་ངས་ཁོ་སྨན་པ་ནཱ་ཝ་ཙི་
མིན་པ་མཐོང་། ཁོ་ཡིན་པ་རེ་མོང་ཏེ•ཨེན་ཏི་ཝོ་རེད། གཞུང་ཚབ་ཁང་དུ་ཀྲོ་མ་ཀྲུ་འཁྲིལ་
ཤིང་ལ་བྱིལ་བྱིལ་གཏོང་མཁན་གཟུགས་ཐུང་དེ། ཁོས་མགོ་བོ་བཏེགས་ཏེ་མིག་ཟུང་ཟིམ་
མེར་ང་ལ་བལྟས་ཏེ་སྡོད།
ཉིན་དཀར་གྱི་དུས། སྨན་ཁང་ནི་འཕྲེད་གཞུང་ཕར་སྣོལ་ཚུར་རྡེབ་ཀྱི་ཁྱམས་རིང་
གིས་གྲུབ་པའི “གསང་བའི་ཕོ་བྲང” ཞིག་རེད། ཉི་འོད་གློག་གདབ་ཀྱིས་མགོ་ཐོག་ནས་
མིག་བརྩེད་པའི་གསལ་ཆ་སྤྲོས་འོངས་ཏེ་མི་ཡི་སྣང་བ་བྱིང་ཞིང་རྨུགས་པར་བཟོ། ང་རིམ་
བཞིན “གསང་བའི་ཕོ་བྲང” དེ་ལ་རྒྱུས་ཡོད་པར་གྱུར། ཤར་ངོས་ཁང་རྩེག་དེའི་གློག་
སྐས་ཀྱི་མཐེབ་གནོན་ལས་བཞི་ཐོག་གི་གློག་སྒོ་དེར་གློག་འོད་མི་འཆར། གཅིག་མཚུངས་
ཐོག་སོ་དེའི་སྐྱེས་པའི་སྤྱོད་ཁང་གི་སྒོ་གླགས་དེ་ཅི་ཞིག་ལ་ཐོགས་ཏེ་ཕྲག་པས་ཤེད་ཀྱིས་
མ་འཕུད་ན་འབྱེད་མི་ཐུབ། ངས་སྨན་ཁང་གི་འཚོ་བར་ཡང་ཁོར་ཡུག་དེ་དང་འཚམས་
པའི་མྱུར་བུལ་གང་འཚམས་ཀྱི་གོ་རིམ་ཡོད་པ་མཐོང་། ཉིན་རེའི་ཞོགས་པར་ལས་རེས་
མ་བརྗེས་སྔོན་བྲེལ་འཚུབ་ཆེ། དེ་བཞིན་ཉིན་དཀར་ཡང་ཁོམ་ལོང་དང་བྲལ། ལན་རེར་
ནམ་གུང་ཁ་ཁུ་སིམ་མེར་ཡོད་པའི་སྒང་། གློ་བུར་ནད་པ་ཆེ་མོ་ཞིག་མྱུར་སྐྱོབ་བྱ་ཆེད་སྨན་
པ་དང་ནད་གཡོག་རྣམས་བྲེལ་སྟབས་ཀྱིས་རྒྱུག ཉིན་དཀར། ངས་དོགས་ཟོན་ངང་སའོ་
ལ་བྷོའི་མལ་ཁྲིའི་མཐའ་ནས་སྲུང་སྟེ་བསྡད། དགོང་མོར་སླེབ་དུས། རང་གི་ལྷམ་མཐིལ་
གཅལ་དུ་ཁེལ་བའི་ཐག་སྒྲའི་ཁྲོད་ཕར་ཀྱོག་ཚུར་གུག་ཏུ་ཡོད་པའི་སྨན་ཁང་གི་ཁྱམས་
རིང་ནང་ཉུལ་གྱིན་སའོ་ལཱ་བྷ་སད་ཡོང་དུས་ཁོར་ཅི་ཞིག་ལབ་དགོས་པར་བསམ་བློ་བཏང་
བ་ཡིན། སྐབས་དེར་ཁོ་སད་ཡོད་ཀྱང་སྲིད་སྙམ་སྟེ་ཕྱིར་ནད་གཞི་ཚབས་ཆེའི་ནད་ཁང་
དུ་ལོག་དུས། སྔར་ལྟར་དབུགས་སྦྱིན་ཡོ་ཆས་དེའི “སིར་སིར” གྱི་སྒྲ་ལས་གྲག་འགུལ་
ཅི་ཡང་མི་མཐོང་། ཁོའི་མལ་ཁྲིའི་འགྲམ་དུ་ལངས་བསྡད་དེ། ང་ཡང་བསྐྱར་ཅི་བྱ་གཏོལ་
མེད་དུ་གྱུར་འགྲོ། གྲོགས་མེད་ཁེར་རྐྱང་དུ་ལུས་འགྲོ།
ཚབས་ཆེའི་ནད་ཁང་ནང་ཉིན་གསུམ་སོང་བའི་དགོང་མོ་དེར་ཡག་པོ་གཉིད་ཡག་
བསམ་སྟེ་ང་ཕྱིར་མགྲོན་ཁང་ནང་ལོག ཤུལ་ནས་སྨན་པ་ཚོས་འབྱིན་རྔུབ་སྦུ་གུ་བླངས་
ཏེ་སའོ་ལ་བྷོ་ཅུང་དམའ་བའི་མལ་ཁྲི་ཞིག་གི་སྒང་ལ་སྤར་འདུག མགྲོན་ཁང་ནང་ང་ལ་
གཉིད་བག་ཙམ་མ་ཡོང་། ནམ་གང་པོར་མལ་ཁྲིའི་སྟེང་ཁ་ལོ་འཁོར་གྱིན་ལུས་སོང་། ཕྱི་
ཉིན་ཞོགས་པར། ངས་རང་ཉིད་ལ་གཅུན་ཏེ་ཁྲུས་གཞོང་དེར་མིག་གཡོལ་བྱས་པ་ཡིན།
མགྲོན་ཁང་གི་ཞབས་ཕྱི་པས་དེའི་སྟེང་གི་ཁྲག་ཤུལ་ལ་བཀྲུ་བཤལ་བརྒྱབ་སྟེ་གཙང་མར་
བཟོས་འདུག གཅལ་དུའང་རྐང་གྲུམ་གསར་བ་བཏིང་འདུག ལྡེབས་ཀྱང་གཙང་མར་
འབྱིད་འདུག འོན་ཀྱང་རང་དབང་དུ་མི་ཡོང་། ང་ཏག་ཏག་ཁྲུས་གཞོང་དེའི་རྫ་དཀར་གྱི་
ཁ་གདང་སྟེང་བསྡད་འདོད་ཅིག་སྐྱེས། དེར་བསྡད་དེ་ངས་ག་ལེར་དགོང་མོ་དེའི་བྱུང་རིམ་
ལ་ཡིད་ནས་རྟོག་བཟོ་བྱས། སའོ་ལ་བྷོས་ཁྲུས་ཆུ་གཞོང་བ་གང་བསྐྱིལ། ལྭ་བ་ཕུད། གཞར་
གྲིའི་ཡུ་བ་སྐོར། གྲི་སྣེའི་ཉེན་འགོག་སྣ་ཐུར་གཤོང་། གྲི་ཁེམ་ཕྱིར་བཏོན་ཏེ་མཐེ་བོང་དང་
གུང་མོའི་བར་འཚིར། དེ་ནས་ཉ་མོ་སྨུག་པོ་གཅིག་ལྟར་ཁྲུས་གཞོང་ནང་ཤུད། ཆུ་ཞབས་ལ་
བསྣར་ཏེ་ཅུང་ཙམ་བསྡད། མིག་ཟུང་བཙུམས། མཚམས་དེར་ངའི་སེམས་ལ། ཁོའི་གྲི་ཁེམ་
གྱིས་རང་གི་ལུས་སྟེང་ལ་མ་གཅིལ་སྔོན་ཙམ་དེར་ཡིད་ལ་ཅི་ཞིག་དྲན་ཡོད་དམ་སྙམ།
ངས་དཀྱིལ་ཚོམས་བརྒལ་ཏེ་འགྲོ་དུས། མགྲོན་ཁང་གི་སྐུ་ཞབས་ཧྥེ་ཡ་ཙིས་རྗེས་སྙེག་
སྟེ་ཡོང་གིན “ཁྱོད་ཀྱི་གོད་ཆག་དེར་ངས་གདུང་སེམས་མཚོན་པ་ཡིན” ཞེས་ངའི་སྔུན་
ལ་བུད་དེ། “འོན་ཀྱང་། ཁྱོད་ངའི་མགྲོན་ཁང་དུ་མི་བཞུགས་རོགས། ངས་ཁྱོད་ལ་ཞུ་བ་
བྱེད། འདིས་ངའི་ཚོང་ལ་གནོད་པ་བསྐྱལ་སོང་། གནོད་པ་ཚབས་ཆེན་བསྐྱལ་སོང” ཟེར།
ངས་ཁོར་ཁག་མི་འདུག་ཅེས་མགྲོན་ཁང་ལས་བུད། ང་སྨན་ཁང་ནང་བསྡད་པའི་ཞག་
མ་དེ་གསུམ་གའི་གླ་ཆ་ཁོས་མི་དགོས་ཞེས་མ་བླངས། དཀྱིལ་ཚོམས་ཀྱི་སྒོ་མདུན་ནས་གླ་
འཁོར་ལ་སྒུག་སྡོད་དུས། ངའི་ཡིད་ལ་སྐུ་ཞབས་ཧྥེ་ཡ་ཙིས་བཤད་པའི་སྐད་ཆ་དེ་དྲན—
ཁྱོད་ཚོ་ཨ་ཧྥུ་ཧན་གྱི་མི…………ཁྱོད་ཚོ་ཅུང་ཞིག་ཧོལ་རྒྱུག་རེད། ངས་དེ་དུས་ཁོར་བལྟས་ཏེ་
ཅི་མི་སྙམ་པའི་ངང་གད་མོ་ཆེན་པོ་བརྒྱབ། འོན་ཀྱང་ད་ལྟ་ང་དེ་ལ་དགོད་རྒྱུ་ཅུང་ཙམ་ཡང་
མི་ཡོང་། མ་ཟད་ཨེན་ཏི་ཝོས་ཀྱང་ང་ལ་ཧོལ་རྒྱུག་མཁན་ཞེས་བོས་མྱོང་། དགོང་མོ་དེར།
སའོ་ལ་བྷོའི་ངོར་བལྟས་བསྡད་དེ་ཁོར་སེམས་ཁྲལ་ཆེས་ཆེ་བའི་དོན་དེ་ལབ་རྗེས། ང་ངོ་
མ་གཉིད་སོང་ངམ། ངོ་མ་དོགས་ཟོན་ཅི་ཡང་མེད་པར་གཉིད་ཀྱི་གཏིང་ལ་བྱིང་སོང་ངམ།
གླ་འཁོར་ནང་བསྡད་རྗེས་ངས་ཁ་ལོ་པར་པར་ཟིག་ཡི་གེའི་དཔེ་ཁང་གར་ཡོད་ཨེ་
ཤེས་དྲིས། ཁོའི་ལྷོ་ངོས་སྤྱི་ལེ་འགའི་མཚམས་ན་དེ་འདྲ་ཞིག་ཡོད་ཟེར། ངེད་གཉིས་སྨན་
ཁང་དུ་འགྲོ་བའི་ལམ་སྐབས་གནས་དེ་ནས་རྒྱུག་ཁ་འཐེན་ཙམ་བྱས་པ་ཡིན།
སའོ་ལ་བྷོའི་ནད་ཁང་གསར་བ་དེའི་གྱང་ལྡེབས་འོ་མའི་མདོག་ཏུ་ཡོད། རྩིག་པའི་
ངོས་ན་གས་ཆད་དུ་སོང་བའི་རྒྱན་བཟོའི་སྐུད་ཐིག་མངོན། མཐིལ་ཡང་སྔོན་ཆད་དཀར་
པོ་ཡིན་སྲིད་པའི་ཧྥ་ལིང་རྫ་གཅལ་རེད། ནད་ཁང་དེར་ད་དུང་ཕིན་རྗེ་པེརིགས་
ཀྱི་བུ་ཆུང་ལོ་བཅུ་ཁ་ཅན་ཞིག་འདུག རྗེས་ནས་ངའི་ནད་གཡོག་ཅིག་གི་ཁ་ནས་ཐོས་པ་
ལྟར་ན། ཁོ་སྐྱོད་ཀྱིན་པའི་པཱ་ཧྲིའི་སྒང་ནས་མར་ཟགས་སོང་བ་རེད་ཟེར། རྡོ་འབག་བརྒྱབ་
པའི་རྐང་པ་ཡར་བཏེགས་ཏེ་ཐག་སྣེར་རྒྱ་རྡོ་ཞིག་དཔྱངས་འདུག
སའོ་ལ་བྷོའི་མལ་ཁྲི་སྒེའུ་ཁུང་ཁར་གཏད་དེ་ཡོད། གྲུ་བཞི་ནར་མོའི་དབྱིབས་ཀྱི་ཤེལ་
སྒོ་ལས་ཞོགས་པའི་ཉི་ཟེར་ནང་དུ་འཕྲོས་ཡོང་སྟེ་ཉི་ཐིག་ནད་ཁྲིའི་སྨད་ཕྱེད་ལ་བབས།
སྒེའུ་ཁུང་ཁ་ན་བདེ་སྲུང་མི་སྣའི་ལྭ་བ་གྱོན་མཁན་སྐྱེས་པ་ཞིག ཁོས་འཚོད་ཟིན་པའི་ཆུ་
ཀུབ་ཀྱི་ཚི་གུ་སོ་སྲུབས་ནས་འཆའ་བཞིན་སའོ་ལ་བྷོར་བལྟས་ཏེ་སྡོད། སྨན་ཁང་གིས་སའོ་
ལ་བྷོའི་ཆུ་ཚོད་ཉེར་བཞིའི་རང་དམེའི་ཉེན་ཟོན་གྱི་ཕྱིར་ཁོ་ཆེད་དུ་བདེ་སྲུང་མཁན་ལ་
བཀོད་སྒྲིག་བྱས་པ་རེད། སྨན་པ་ནཱ་ཝ་ཙིས་དེ་ནི་སྨན་ཁང་གི་ལམ་ལུགས་ཡིན་ཟེར། བདེ་
སྲུང་མི་སྣ་དེས་ང་མཐོང་འཕྲལ་ཞྭ་མོ་བཏེགས་ཏེ་གུས་འདུད་ཅིག་བྱས་རྗེས་ནད་ཁང་དང་
གྱེས་སོང་།
སའོ་ལ་བྷོས་ནད་ལྭ་ཕུར་ཐུང་ཞིག་གྱོན་ཞིང་ཕྱིར་བཀན་ཁར་ཉལ་ཡོད། བལ་ཕྱར་
བྲང་ཁའི་བར་བཀབ་འདུག གདོང་པ་སྒེའུ་ཁུང་གི་ཕྱོགས་དེར་འཁོར་ཡོད་པས། ངས་ཁོ་
གཉིད་ལོག་འདུག་སྙམ། འོན་ཀྱང་ངས་རྐུབ་སྟེགས་ཤིག་མལ་ཁྲིའི་འགྲམ་དུ་འདྲུད་དུས།
ཁོའི་གདོང་ལ་ཤ་འགུལ་ཞིག་བརྒྱུགས། དེར་མཐུད་མིག་ཕྱེ་བྱུང་། ཁོས་ང་ལ་ལྟ་ཙམ་བྱས་
རྗེས་མཐོང་སྣེ་ཕར་བསྡུས། ལར་སྨན་ཁང་གིས་ཁོར་ཁྲག་མང་པོ་གསབ་རྒྱག་བྱས་རུང་།
ཁོའི་ངོ་མདོག་ད་རུང་སྐྱ་ཐ་ལ་ལ་བྱེད། གྲུ་ཁུགས་ན་ཁམ་ཐིག་སྒོར་མོ་ཞིག
“ ཁྱོད་ཅི་འདྲ་རེད།”
ཁོས་ལན་མ་བྱིན། གདོང་པ་སྒེའུ་ཁུང་ཕྱོགས་སུ་འཁོར་ཏེ། མིག་གིས་སྨན་ཁང་གི་
ལྡུམ་རའི་ནང་གི་པུ་ཤུས་བསྐོར་བའི་བྱེ་དོང་གྲུ་བཞི་ནར་མོ་དེ་དང་འཕྱང་རྡང་ལ་བལྟས་
ཏེ་བསྡད། མེ་ཏོག་སྐྱེ་ལ་དགའི་ཤིང་སྡོང་ཕྲེང་བསྟར་དེའི་བསིལ་གྲིབ་འོག་གི་ལུས་སྦྱོང་
ར་བའི་ནང་ན་སྒུར་དབྱིབས་ཀྱི་ལྡིང་ཁང་ཞིག རྒུན་འབྲུམ་གྱི་འཁྲི་ཤིང་འགའ་ཤིང་སྒེའུ་
ཤོ་མིག་མ་དེའི་ངོས་སུ་འཁྲིལ་ཏེ་སྐྱེས། བྱིས་པ་འགས་གཞབ་ཁེམ་དང་ཟེའུ་ཆུང་ཁྱེར་ཏེ་
བྱེ་དོང་དེའི་ནང་རྩེད་མོ་རྩེ། ཉིན་དེར་ནམ་མཁར་སྤྲིན་བྱིའུ་མགོ་ཙམ་ཞིག་མི་མཐོང་། མུ་
མེད་སྔོ་བསངས་ཡུག་གཅིག་རེད། རླུང་སྦུད་གནམ་གྲུ་ཆུང་ཆུང་ཞིག་གིས་གཞུ་གུ་དཀར་
པོ་གཉིས་དྲུད་དེ་འཕུར་སོང་། སའོ་ལ་བྷོའི་ཕྱོགས་ལ་སྐེ་བསྲིངས་ཏེ་ངས། “ངས་ད་སྔོན་
སྨན་པ་ནཱ་ཝ་ཙི་ལ་ཁ་བརྡ་བྱས། ཁོས་ཁྱོད་ཉིན་ཤས་རྗེས་ནས་སྨན་ཁང་ལས་བུད་ཆོག་
ཟེར། འདི་ནི་གཏམ་བཟང་ཞིག་རེད། མ་རེད་དམ” ཞེས་སྨྲས།
ང་ཡང་བསྐྱར་ངག་ལན་མེད་པའི་ཁུ་སིམ་དང་འཕྲད། ནད་ཁང་གི་ཕར་སྣེའི་ཕིན་
རྗེ་པེའི་བུ་དེ་གཉིད་ཁོང་ནས་ཁ་ལོ་གཅིག་འཁོར་ཏེ་ཇེ་བདེར་ཉལ། ངག་ནས་འཁུན་
བུ་འགའ་བཏབ། “ཁང་པ་འདི་འགྲིག་འདུག” ཨུ་ཚུགས་སྒོས་སའོ་ལ་བྷོའི་སེང་རས་
དཀྲིས་པའི་ལག་པར་མིག་གཡོལ་བྱེད་ཀྱིན་ངས། “དཀར་གསལ་རྒྱས་པས་མི་ཚད། ཁྱོད་
ཀྱིས་ཕྱི་རོལ་གྱི་རྣམ་པའང་མཐོང་ཐུབ” ཅེས་བཤད། ལན་ཅི་ཡང་མ་བྱུང་། འཚེར་སྣང་
ཁྲོད་སྐར་མ་འགའ་ཕར་འདས། རྔུལ་ཆུ་ཤར་མོ་ཤར་མོ་ངའི་དཔྲལ་སྒང་དང་ཡ་མཆུའི་
སྒང་ནས་བརྡོལ། སྔས་ཅོག་སྒང་ལ་བསྟེན་ས་དེར་བསྒུལ་མེད་པའི་སྲན་མའི་ལྡེ་གུ་དེ་
དང་། བཀོལ་མྱོང་མེད་པའི་ཁེམ་བུ་དེ་ལ་མཆུ་སྟོན་བྱེད་ཀྱིན་ངས། “ཁྱོད་ཀྱིས་ཟ་མ་ཞིག་
ཟ་ཨེ་ཐུབ་ལྟོས་དང་། དེ་ལྟར་བྱས་ན་ལུས་ཟུངས་རེམ་པོར་འཚོབ་ཐུབ། ངས་ཁྱོད་ཀྱི་ཁ་རུ་
བླུད་ཡོང་ཨ” ཞེས་དྲིས།
ཁོས་ངའི་མིག་ནང་དུ་བལྟས་བྱུང་། དེའི་འཕྲོར་མཐོང་སྣེ་ཕར་བསྒྱུར། གདོང་ན་རྣམ་
འགྱུར་ཅི་ཡང་མེད། ཁོའི་སྐྱ་མོག་མོག་མིག་མདངས་དེ་སྟོང་ཧང་ཧང་། སྔར་བཞིན་ངས་
ཁོ་ཁྲུས་གཞོང་ལས་ཡར་འདོན་དུས་དང་གཅིག་པར་སྣང་། ངས་ལག་པ་པུས་མོའི་བར་གྱི་
ཤོག་ཁུག་ནང་བསྲིངས་ཏེ། པར་ཟིག་ཡི་གེའི་དཔེ་ཁང་དེ་ལས་ཉོས་པའི་དཔེ་རྙིང《ཧྲ་ན་
མ》དེ་ཡར་བླངས་ནས་མདུན་ཤོག་སའོ་ལ་བྷོ་ལ་བསྐོར། “ཁྱོད་ཀྱི་ཨ་ཕ་ངེད་གཉིས་ད་དུང་
བྱིས་པ་ཡིན་དུས། ངས་ནམ་རྒྱུན་གཏམ་རྒྱུད་འདི་ཁོར་བཀླགས་པ་ཡིན། ངེད་གཉིས་ངེད་
ཚང་གི་རྒྱབ་ངོས་ན་ཡོད་པའི་རི་བོ་དེའི་མགོར་འཛེགས་ཏེ། དེ་གའི་སེ་འབྲུའི་སྡོང་བོའི་
གཤམ་དུ་བསྡད་ནས.....” ངས་སྐད་མགོ་ཇེ་དམར་བསྒྱུར། སའོ་ལ་བྷོས་ཡང་བསྐྱར་
སྒེའུ་ཁུང་ཕྱི་ལོགས་སུ་བལྟས། ངས་འཛུམ་སྙེར་ཞིག་བསྡུས། “ཁྱོད་ཀྱི་ཨ་ཕ་ཉན་རྒྱུར་
ཆེས་དགའ་བ་ནི། རའོ་སེ་ཏན་དང་སའོ་ལ་བྷོ་གཉིས་ཀྱི་སྒྲུང་ཡིན། དོན་ལ་ཁྱོད་ཀྱི་མིང་
ནི་དེ་ནས་ཡོང་བ་རེད། དེ་ཁྱོད་ཀྱིས་ཤེས་ཡོད་པ་ངས་ཤེས་ཡོད།” ངས་ཚིག་མཚམས་ཅུང་
ཞིག་བཅད། ཚོར་སྣང་ཞིག་ལ་རང་གིས་ཆིག་ལབ་ཁོ་ན་རྒྱག་གིན་འདུག “གང་ལྟར།
ཁོས་འཕྲིན་ཡིག་ལས་ཁྱོད་ཀྱང་སྒྲུང་འདི་ལ་ཧ་ཅང་དགའ་ཟེར། དེ་བས་ན། ངས་གང་
འཚམ་ཞིག་ཁྱོད་ལ་བཀླགས་ན་བསམས། ཁྱོད་ལ་ཉན་འདོད་ཡོད་དམ།”
སའོ་ལ་བྷོས་མིག་ཟུང་བཙུམས་ཤིང་ལག་ངར་གྱིས་མིག་ཁ་བཅད། ཁམ་ཐིག་ལྷུང་
ཡོད་པའི་ལག་པ་དེ་རེད།
འཚོལ་བདེ་བའི་ཕྱིར་གླ་འཁོར་ནང་ལྟེབ་ཆག་བྱས་ཡོད་པའི་ཤོག་ངོས་དེར་བསྒྱུར་
ཏེ་ངས “འུ་གཉིས་ཀས་འདི་ནས་མགོ་རྩོམ” ཞེས་སྨྲས། སྐབས་དེར་ངས་ཐེངས་དང་པོར་
སེམས་ལ། ཕྱིས་སུ་ཧཱ་སན་རང་གིས《ཧྲ་ན་མ》ཀློག་ཐུབ་པར་གྱུར་ཏེ། ངས་ལན་གྲངས་
རྫོགས་མེད་ཅིག་ལ་ཁོར་མགོ་སྐོར་བཏང་ཡོད་པ་མཐོང་དུས། ཁོའི་སེམས་ལ་ཅི་ཞིག་དྲན་
ཡོད་དམ་སྙམ། ངས་གྲེ་བ་གསང་ཙམ་བྱས་ཏེ་ཀློག་མགོ་བརྩམས། “ཉིད་ནས་སའོ་ལ་བྷོ་
དང་རའོ་སེ་ཏན་གཉིས་ཀྱི་སྒྲུང་ལ་གསན་པར་ཞུ། འོན་ཀྱང་སྒྲུང་འདི་ནི་མི་ལ་མིག་ཆུ་
འཆོར་དུ་འཇུག་པ་ཞིག་ཡིན། དེ་ཡང་ཉིན་ཞིག རའོ་སེ་ཏན་བསྙེས་ཁྲིའུ་ལས་ཡར་ལངས་
པ་ནས་བཟུང་། སེམས་ལ་བཀྲ་མི་ཤིས་པའི་ལྟས་ཤིག་ཁྱུག་གེར་བྱུང་། ཁོའི་ཡིད་ལ་སའོ་ལ་
བྷོ་འཁོར་བྱུང……………” ངས་ཁོར་ལེའུ་དང་པོའི་མང་ཤོས་ཏེ་ལོ་ན་གཞོན་པའི་དཔའ་རྟུལ་
སའོ་ལ་བྷོ་རང་གི་ཨ་མ་འཚོལ་དུ་སོང་ཞིང་། རྒྱལ་པོ་སམ་ཀན་གྱི་སྲས་མོ་ཐོལ་རྨེ་ནེས་
རང་གི་སྤོ་བོའི་རུས་མིང་ཅི་ཡིན་བཤད་དགོས་པའི་རེ་བ་ཞུས་པའི་བར་བཀླགས་པ་ཡིན།
དེར་ངས་དེབ་ཀྱི་ཁ་ཕྱིར་བསུམས་ནས། “ཁྱོད་ཀྱིས་ང་ལ་མུ་མཐུད་བཀླག་ཏུ་འཇུག་འདོད་
དམ། འདིའི་འཕྲོ་ན་འཐབ་འཛིང་གི་རྣམ་པ་ཡོད། ཁྱོད་ཀྱི་ཡིད་ན་ཡོད་དམ། སའོ་ལ་བྷོས་
ཁོའི་དམག་དཔུང་ཁྲིད་དེ་དབྱི་ལང་གི་མཁར་རྫོང་དཀར་པོར་ཕར་རྒོལ་བྱས་ཚུལ་དེ་རེད།
ངས་མར་བཀླག་གམ” ཞེས་དྲིས།
ཁོས་མགོ་བོ་ག་ལེར་འཕྲེད་དུ་གཡུགས། ངས་དཔེ་དེབ་ཕྱིར་ཤོག་ཁུག་ནང་བཅུག
“ཡ་འོ་ན་འདི་ནས་མཚམས་འཇོག” ཁོ་ལ་རྣམ་འགྱུར་བག་ཙམ་ཐོན་པས་ངའི་ནང་
སེམས་ལ་སྐུལ་མ་ཐེབས་བྱུང་། “ཡང་ན་འུ་གཉིས་ཀྱིས་སང་ཉིན་མུ་མཐུད་དུ་བཀླག་ཆོག
ཁྱོད་ཀྱིས་བལྟས་ན་ཅི་འདྲ་རེད།"
སའོ་ལ་བྷོས་ཁ་གདངས། མགྲིན་པ་ནས་འགག་སྐད་འཛེར་པོ་གྲག སྨན་པ་ནཱ་ཝ་
ཙིས་འདི་འདྲའི་གནས་ཚུལ་འབྱུང་སྲིད་ཅེས་ང་ལ་བཤད་ཡོད། དེ་ནི་ཁོའི་མིད་ཐག་ནང་
འབྱིན་རྔུབ་སྦུ་གུ་དྲངས་པ་ལས་བྱུང་བ་ཡིན་ཟེར། མཆུ་ཏོ་ལྡག་ཙམ་བྱས་རྗེས་ཁོས་ཡང་
བསྐྱར་སྐད་འབྱིན་པར་ཚོད་ལྟ་ཞིག་བྱས་ནས། “སུན་པོ་བྱུང་སོང” ཟེར།
“དེ་ངས་ཤེས་ཡོད། སྨན་པ་ནཱ་ཝ་ཙིས་དེ་འདྲའི་ཚོར་སྣང་འཁོར་ཡོང་ཟེར།……………”
ཁོས་མགོ་བོ་འཕྲེད་དུ་གཡུགས།
“ག་རེ་བྱས་སོང་། སའོ་ལ་བྷོ།"
ཁོས་ཕྱོགས་གཅིག་ནས་ལུས་པོར་འཁུམས་རིལ་རྒྱག ཕྱོགས་གཅིག་ནས་སྦོམ་ཧྲགས་
ཀྱི་གོ་མི་གོ་ཞིག་ནས། “ཡོད་ཚད་ལ་ཞེ་ལོག་སོང” ཟེར།
ང་ལ་དངན་པ་ཤོར། འུ་ཐུག་ཐབས་རྡུགས་ངང་ཕྱིར་རྐུབ་ཁྲིའུ་སྟེང་བསྡད། ཉི་ཐིག་
ཤར་གཅིག་མལ་ཁྲིའི་སྒང་ལ་འཕྲོས། ངེད་གཉིས་ཀའི་བར་དེ་གར། སྐད་ཅིག་ཆ་དེར། ཤི་
མདོག་སྐྱ་ཐལ་ལེར་ཆགས་པའི་གདོང་པ་དེས། འོད་ཀྱི་ཕ་རོལ་ན་ང་ལ་མིག་ཧྲིག་གེར་
བལྟས་འདུག ཨ་ཁ་ཁ། དེ་ནི་ཧཱ་སན་མ་རེད་དམ། འོན་ཀྱང་དེ་ནི་ཉིན་རྒྱུན་རྨོ་ལཱས་དགོང་
དྲོའི་གསོལ་འདེབས་གྱེར་བའི་བར། ཨ་ལིས་སྐད་འབོད་རྒྱག་པའི་བར། ང་དང་ལྷན་ཅིག་
འཕེན་རྡེལ་རྩེ་བའི་ཧཱ་སན་དེ་མ་རེད། དེ་ནི་ཉི་མ་དམར་སེར་ནུབ་རིར་ཡལ་རྗེས། ང་
དང་ལྷན་ཅིག་བདའ་རེས་རྒྱག་གིན་རི་ལས་འབབ་པའི་ཧཱ་སན་དེ་མ་རེད། དོན་ལ་དེ་ནི།
ངས་མི་ཚེ་འདིར་ཆེས་མཐའ་མཇུག་མཐོང་བའི་ཧཱ་སན་དེ་རེད། ངས་ཆར་སྨུག་རབ་རིབ་
ཆགས་པའི་ཤེལ་སྒོ་ལས་བལྟས་སྡོད་སྐབས་ཨ་ཕའི་འཇིབ་འཁོར་གྱིས་ཁྱེར་སོང་བའི་ཧྭ་
སན་དེ་རེད།
ཁོས་ག་ལེར་མགོ་བོ་འཕྲེད་དུ་གཡུག་གིན “ཡོད་ཚད་ལ་ཞེ་ལོག་སོང” ཞེས་བསྐྱར་
ཟློས་ཤིག་བྱས།
“ངས་ག་རེ་བསྒྲུབ་ཐུབ། སའོ་ལ་བྷོ། ཁྱོད་ཀྱིས་ང་ལ་བཤད་རོགས།”
“ང་ལ.…………” ཁོས་ཁ་གདངས། ལུས་པོས་ཡང་བསྐྱར་འཁུམ་རིལ་རྒྱག ལག་པ་གྲེ་
བའི་སྟེང་ལ་འཇོག ཁོས་རང་གི་མགྲིན་སྦུག་ཏུ་ཁེགས་ཡོད་པ་ཅི་ཞིག་བསང་རྩིས་བྱེད་པ་
དང་འདྲ། ངས་ཡང་བསྐྱར་སེང་རས་ཀྱིས་དམ་དུ་དཀྲིས་ཡོད་པའི་མཁྲིག་མ་དེར་བལྟས་
སོང་། “ང་སྔོན་མའི་འཚོ་བར་ཕྱིར་ལོག་འདོད།” དབུགས་རྩུབ་པོ་འབྱིན་གྱིན་ཁོས་དེ་
ལྟར་ཟེར
།“སའོ་ལ་བྷོ།”
“ང་ལ་ཨ་ཕ་དང་སྙིང་ཉེ་བའི་ཨ་མ་དགོས། ང་ལ་ཧྲ་ཧྲ་དགོས། ང་སྐུ་ངོ་ལཱ་ཤེན་ཧན་
དང་མཉམ་གཅིག་ལྡུམ་རའི་ནང་རྩེ་ན་འདོད། ང་ཕྱིར་ང་ཚོའི་ཁང་པའི་ནང་ལོག་སྟེ་འཚོ་
བ་རོལ་ན་འདོད།” ཁོས་ལག་ངར་གྱིས་མིག་ཟུང་ཁ་བཅད་དེ། “ང་སྔོན་མའི་འཚོ་བར་
ཕྱིར་ལོག་འདོད” ཟེར།
ངས་ཅི་ཞིག་བཤད་དགོས་པ་མི་ཤེས་ལ་གང་ཞིག་བསྒྲུབ་དགོས་པའང་མ་ཤེས་ཏེ་
རང་གི་ལག་པ་གཉིས་ལ་བལྟས་ཏེ་བསྡད། སེམས་ནས་ཁོ་ལ་འདི་ལྟར་བཤད་འདོད། ཁྱོད་
ཀྱི་སྔོན་ཆད་ཀྱི་འཚོ་བ་ཟེར་རམ། ངས་བསམས་ན། དེ་ནི་ངའི་སྔོན་ཆད་ཀྱི་འཚོ་བའང་
རེད། ང་ར་སྐོར་དེའི་ནང་རྩེས་མྱོང་། ཁང་པ་དེའི་ནང་བསྡད་མྱོང་། འོན་ཀྱང་ད་ལྟ་གནས་
དེའི་རྩྭ་ལྗང་ཚང་མ་སྐམ་ཚར། རླངས་འཁོར་བགྲོད་ལམ་སྟེང་ཀྲེ་ཕུ་ཆ་མེད་ཅིག་བཞག་
འདུག གཡིས་ནག་ཟགས་ཏེ་སྣུམ་ལམ་ངོས་སུ་འཁྱིལ་འདུག ང་ཚོའི་སྔོན་ཆད་ཀྱི་འཚོ་
བ་ཚར་སོང་བ་རེད། ད་ནས་བཟུང་མཐོང་རྒྱུ་ཡོད་པ་མ་རེད། སའོ་ལ་བྷོ། སྔོན་ཆད་ཀྱི་ནང་
མི་གཉེན་ཉེ་དེ་དག་ལས་ལ་ལ་ཤི་ཟིན། ལ་ལ་འཆི་བཞིན་པའི་སྒང་རེད། ད་ལྟ་ཁྱོད་དང་འུ་
གཉིས་མ་གཏོགས་ལྷག་ཡོད་པ་མ་རེད། ཏག་ཏག་ཁྱོད་དང་འུ་གཉིས།
“དེ་ངས་ཁྱོད་ལ་སྟེར་ཐབས་བྲལ།” ངའི་ངག་ནས་དེ་ལྟར་ཐོན།
“ཁྱོད་ཀྱིས་ང་དེ་གར་བསྐྱུར་ཡོད་ན་འགྲིག"
“ད་དེ་ལྟར་མ་བཤད་རོགས།”
“ངས་ཁྱོད་ཀྱིས་ང་ཡར་བླངས་མེད་ན་བསམས………… ངས་ཁྱོད་ཀྱིས་ང་ཡར་མ་
བླངས་པར་ཆུ་ཞབས་དེ་གར་བསྐྱུར་ཡོད་ན་ཅི་མ་རུང་བསམས……… ”
“དེ་ལྟར་མ་བཤད་རོགས། སའོ་ལ་བྷོ།” ལུས་པོ་སྔུན་ལ་བཟུར་ཏེ་ངས། “ཁྱོད་ཀྱིས་
ད་རུང་འདི་ལྟར་ལབ་པ་ཐོས་ཚེ་ང་ལ་སྡུག་བསྔལ་གྱིས་ང་རྩ་བ་ནས་བརླག་པར་རྩོམ་
ཡོང” ཞེས་སྨྲས། ང་ཁོའི་ཕྲག་པར་རེག་རྩིས་བྱིས། ཁོས་ལུས་པོ་བསྐུམས། ངས་ལག་པ་
མར་ཕབ། སེམས་པ་སྐྱོ་ལྷང་ངེར་སོང་། ངས་རང་གི་དམ་བཅའ་དེ་ད་རུང་བཅག་མེད་པའི་
མཐའ་མཇུག་གི་ཉི་མ་དེ་དག་དྲན། དེ་དུས། ངས་ཁོར་རེག་ན་ཁོས་རང་བཞིན་སྒོས་དང་
དུ་ལེན། “སའོ་ལ་བྷོ། ལར་ངས་མཆོག་བདག་གིས་རང་ལ་དེ་འདྲའི་ནུས་མཐུ་བསྩལ་རྒྱུ་
བྱུང་ན་ཅི་མ་རུང་སྙམ་ནའང་། ངས་ཁྱོད་ལ་ཁྱོད་ཀྱི་སྔ་མའི་འཚོ་བ་དེ་སྟེར་ཐབས་ཡོད་པ་
མ་རེད། འོན་ཀྱང་ངས་ཁྱོད་ཁྲིད་དེ་གནས་འདི་དག་ཁ་གྱེས་ཆོག སྐབས་དེར་ང་ཁྲུས་ཁང་
དུ་བརྒྱུགས་ཡོང་དུས། ངས་ཏག་ཏག་འདི་ཁྱོད་ལ་བཤད་འདོད་པ་ཡིན། སའོ་ལ་བྷོ། ཁྱོད་ལ་
ཁྲོལ་མཆན་ཐོབ་ཡོད་པ་རེད། ཁྱོད་ཨ་རིར་སོང་སྟེ་ངེད་ཁྱོ་ཤུག་གཉིས་དང་ལྷན་དུ་བསྡད་
ཆོག་པ་རེད། དངོས་གནས། ངས་ཁག་ཐེག་བྱས་ཆོག
ཁོའི་ལན་ཞིག་ཡོང་བར་སྒུག་སྟེ་ཡོད་དུས། ངའི་ཕྱིར་དྲན་གྱི་གློག་ཞགས་སྐད་ཅིག་
ཉིད་ལ་འདས་ནས་ཡུན་རིང་སོང་བའི་དགུན་དུས་ག་གེ་མོ་དེར་འཁྱུག་སོང་། དེ་རུང་ཧཱ་
སན་ངེད་གཉིས་སེའུ་སྐྱུར་སྡོང་བོ་ཞིག་གི་གཤམ་འོག་ཁ་བའི་ནང་སྡོད། ཉིན་དེར་ངས་ཧཱ་
སན་ལ་སྙིང་རྗེ་མེད་པའི་ཀུ་རེ་ངམ་གནག་དེ་རྩེས་ཤིང་འཕྱ་སྨོད་བྱས་པ་ཡིན། ངས་ཁོར་
ཁྱོད་ཀྱིས་རང་གི་ལྷག་བསམ་མཚོན་ཕྱིར་ཁ་རུ་འདམ་འབག་བཟའ་ཐུབ་བམ་ཞེས་དྲིས་
པ་ཡིན། ཡང་དེ་རིང་གི་ཉི་མའི་ཆར། དེ་ལས་ལྡོག་སྟེ་ང་རང་ཉིད་གཞན་གྱི་ཚོད་བགམ་
བྱ་ཡུལ་དུ་གྱུར། མ་ཟད་ཕ་རོལ་པས་རེ་བ་མ་བཏོན་རུང་། རང་འགུལ་སྒོས “ལྷག་བསམ་
མཚོན་ཕྱིར་ངས་འདམ་འབག་བཟའ་ཐུབ” ཅེས་ལབ་ཀྱིན་ཡོད་པ་རེད། འོན་ཀྱང་དེ་དག་
ཡོད་ཚད་ངའི་རང་ཉེས་རང་སྡུག་མ་རེད་དམ། “ད་ཟོ་དང་། འདམ་འབག་ཟོ་དང་། ཁྱོད་
ལ་དེ་ལས་ཅི་ཡང་ལྷག་མེད།” ངས་སེམས་ནས་རང་ལ་སྡིགས་མོ་བྱས།
ལ་བྷོ་ཕར་ལ་འཁོར་ཏེ་རྒྱབ་ང་ལ་བསྟན་སོང་། ཧ་ཅང་ཡུན་རིང་ཞིག་ལ། ཁོས་
སྐད་ཆ་ཚིག་གཅིག་མ་བཤད། དེར་མཐུད། ངས་ཁོ་ཕལ་ཆེར་དབ་བེ་དོབ་བེར་གཉིད་
དུ་ཁུག་སོང་བསམ་དུས། ཁོས་འགག་འཛེར་གྱི་སྐད་ཀྱིས། “ང་ཧ་ཅང་ཐང་ཆད་པོ་
ཡོད” ཟེར།
ཁོ་གཉིད་ལོག་པའི་བར། ང་མལ་ཁྲིའི་ཁ་མཐའ་དེར་ཙོག་ནས་བསྡད། སའོ་ལ་བྷོ་
ངེད་གཉིས་ཀའི་བར་ན་ཡོད་པ་གང་ཞིག་ད་ལྟ་མི་སྣང་བར་གྱུར་སོང་། ཁྲིམས་རྩོད་པ་ཨོ་
མརཧྥེ་སཱར་དང་ཐུག་འཕྲད་མ་བྱས་པའི་སྔོན་ཙམ་དེར། རེ་བའི་འོད་སྣང་ཉག་གཅིག
འཚེར་སྣང་ཤིག་ཤིག་གི་མགྲོན་པོ་ཞིག་ལྟར་སའོ་ལ་བྷོའི་མིག་མདངས་ཁྲོད་མངོན་པ་རེད།
ད་ལྟ་འོད་སྣང་དེ་མཐོང་རྒྱུ་མི་འདུག མགྲོན་པོ་དེ་བྲོས་སོང་འདུག ང་ལ་སེམས་ངལ་ལྕི་
དོན་ནི། མགྲོན་པོ་དེར་ཕྱིར་ལོག་པའི་སྙིང་སྟོབས་ཡོད་མེད་མི་ཤེས་པ་དེ་རེད། ངའི་སེམས་
ལ་དུས་ཚོད་ག་ཙམ་ཕྱིན་ན། ད་གཟོད་སའོ་ལ་བྷོའི་འཛུམ་མདངས་སླར་ཡང་མཐོང་ཐུབ་
སྙམ། ད་རུང་དུས་ཚོད་ག་ཙམ་ཕྱིན་ན། ད་གཟོད་ཁོས་ང་ལ་ཡིད་རྟོན་བྱེད་ཡོང་སྙམ། གལ་
སྲིད་ཁོས་དེ་ལྟར་བྱས་པ་ཡིན་ན་ཟེར་བ་ཡིན།
དེར་ང་ནད་ཁང་དང་གྱེས་ནས། ཕྱི་ལོགས་སུ་མགྲོན་ཁང་གཞན་ཞིག་འཚོལ་དུ་སོང་།
འོན་ཀྱང་། སའོ་ལ་བྷོས་ང་ལ་སྐད་ཆ་ལབ་པ་རྣ་བས་ཐོས་དུས་ནི། ལོ་གཅིག་འདས་པའི་
འཕྲོ་ཞིག་ཡིན་འགྲོ་བ་ངའི་ཡིད་ཀྱི་དགུ་ལའང་འཆར་མ་ཐུབ།
མཐར་གཏུགས་ནས་བཤད་ན། སའོ་ལ་བྷོས་གཏན་ནས་ངའི་གདན་ཞུ་དང་ལེན་བྱས་
མྱོང་མེད། ངོ་གཅོག་ཀྱང་བྱས་མེད། སེང་རས་ཀྱི་རྨ་དཀྲིས་བཤིག་ཅིང་ནད་ལྭ་ལུས་ནས་
ཕུད་དུས། ཁོ་སླར་ཡང་ལོག་སའི་ཡུལ་མེད་པའི་ཧ་ཙ་རའི་དྭ་ཕྲུག་ཙམ་ལས་མ་འདས། ཁོ་
ལ་གདམ་ག་ག་རེ་ཡོད་སྲིད། ཁོ་གང་ཞིག་ལ་འགྲོ་ཐུབ་བམ། དེར་བརྟེན་ཁོའི་ཡིད་མོས་
ཐོབ་ཡོད་ཅེས་ངས་རང་ཉིད་ལ་ཨུ་ཚུགས་བྱེད་པ་མ་གཏོགས། དོན་ལ་དེ་ནི་སྨྲ་བ་མེད་
པའི་མགོ་འདོགས་ཤིག་ལས་མ་འདས། ཁོ་འཐད་སོང་ཟེར་བ་ལས། ཁོའི་སེམས་པ་རྡོ་
ལྟར་འཁྱག་སོང་། ཁོའི་རེ་བ་རླུང་གིས་ཁྱེར་ཚར་ཞེས་ལབ་ན་འགྲིག དེ་ལྟར་ཁོ་གཞན་གྱི་
བཀོད་མངག་ཡོད་ཚད་ལ་ཡིད་མི་རྟོན་པར་གྱུར་ཡོད། ཁོས་འདོད་ཅིང་འདུན་པ་ནི་སྔོན་
ཆད་ཀྱི་འཚོ་བ་རེད། འོན་ཀྱང་ཁོར་ཐོབ་པ་ནི་ང་དང་ཨ་རི་རེད། ཡང་ཕྱོགས་དང་ཟུར་
ངོས་གང་ནས་བལྟས་ནའང་། གདམ་ག་འདི་ནི་ཡ་ང་བའི་ལས་དབང་ཞིག་མ་རེད་སྙམ་པ་
ཞིག་ཀྱང་ཡོང་། འོན་ཀྱང་ངས་ཁོར་འདི་ལྟར་བཤད་ག་ལ་རུང་། གལ་སྲིད་གདོན་གྱི་གྲིབ་
རིས་ད་དུང་ངའི་ཀླད་རྒྱ་ལས་ཕར་སོང་མེད་ན། ཁོའི་མི་ཚེའི་འདུན་མ་ཟེར་བའང་གླེང་
ཐབས་ཡོད་པ་མ་རེད།
དེའི་འཕྲོར་འདི་ལྟར་བྱུང་། གཟའ་འཁོར་གཅིག་གི་རྗེས་ནས། ཚ་དྲོད་རྒྱས་པའི་སྨུག་
མདོག་གི་གནམ་གྲུ་འབབ་ཐང་བརྒྱུད་དེ་ངས་ཧཱ་སན་གྱི་བུ་ཨ་མེ་རི་ཁར་ཁྲིད། ངས་ཁོ་ཡིད་
སྐྱོ་བའི་འདས་དོན་ལས་ཐོལ་གྱིས་རྒྱང་ལ་འཕུར་དུ་བཅུག་སྟེ་ཁོའི་མདུན་བསུ་མཁན་
འཚོ་བ་གསར་བའི་ཁྲོད་ལྷོད་ཀྱིས་འབབ་ཏུ་བཅུག་པ་ཡིན།
ཉིན་ཞིག དེ་ནི1983ལོའམ། ཡང་ན1984ལོ་ཡིན་ཡང་སྲིད། ང་ཧྥུར་མན་ཏེའི་
བརྙན་ཕབ་སྤྱིན་ཐག་འཚོང་སའི་ཚོང་ཁང་ཞིག་ན་ཡོད། ང་ནུབ་ངོས་བརྙན་ཐག་ཚོང་
ཁུལ་དེར་མ་འབྱོར་སྔོན་ཙམ་ལ། སྟབས་བདེའི་ཚོང་ཁང་གི་ཤོག་ཕོར་འཛིན་མཁན་
སྡུག་ཆགས་ཤིག་གིས་ཉེ་འཁྲིས་དེ་གར་ཕྱོགས་གཅིག་ནས་ཁུ་ཁོལ་ཁུ་ནག་འཐུང་ཞིང་།
ཕྱོགས་གཅིག་ནས《ཡང་རྟུལ་སྐྱ་བདུན》བསྟན་ཏེ་བལྟས་ཨེ་མྱོང་ཟེར་བར་ངས “བལྟས་
པ་ཡིན། ལན་གྲངས་བཅུ་གསུམ་ལ། དེའི་ནང་ནས་ཁྲར་སི་པོ་ལིང་སིན་ཤི་སོང་། ཀྲམ་
སི་ཁའོ་པེན་དང་རོབ་ཐི་ཧ་ཨིན་ཡང་ཤི་སོང” ཞེས་ལབ། ཁོས་ང་ལ་མིག་ལོག་གིས
གཅིག་བལྟས། བཟོ་ལྟ་དེར་བལྟས་ན་ངས་ཁོའི་ཁུ་ནག་ནང་ལ་ཁ་ཆུ་བཏབ་སོང་བ་ལོས་
ཡིན་སྙམ་པ་ཞིག་རེད། དེར་ཁོས་ཁ་ཧྲགས་དང་བཅས། “མྱི་ལྡང་། ཁྱོད་ལ་ངོ་མ་བཀའ་
དྲིན་ཆེ་ཨ” ཟེར་ཞིང་མགོ་བོ་གཡུག་གིན་དབ་དིབ་ཅིག་ལབ་ཞོར་བུད་སོང་། སྐབས་
དེར་ངས་ད་གཟོད་རྟོགས་བྱུང་། ཨ་རི་ནས། ཁྱོད་ཀྱིས་གློག་བརྙན་གྱི་མཇུག་འབྲས་ཅི་
ཡིན་བརྟོལ་ཆོག་པ་མ་རེད། བརྟོལ་ཚེ་སྡིགས་སྨོད་ཐེབས་སྲིད་པ་རེད་ལ། མ་ཟད་ཅིས་
ཀྱང་དགོངས་དག་ཞུ་དགོས་འདུག
ཨ་ཧྥུ་ཧན་ལ་མཚོན་ན། གལ་ཆེ་ཤོས་ནི་མཐའ་འབྲས་ཡིན། སྔོན་ཆད་ཧཱ་སན་ངེད་
གཉིས་ཀྱིས་ཀྲ་ལ་བྷོ་གློག་བརྙན་ཁང་ནས་རྒྱ་གར་གྱི་གློག་བརྙན་ལ་བལྟས་ཏེ་ཕྱིར་ཁྱིམ་
དུ་ལོག་ཐེངས་རེར། ཨ་ལི། ལཱ་ཤེན་ཧན། ཨ་ཕ། ཡང་ན་ཨ་ཕའི་བཟང་གསུམ་རྒྱན་དྲུག་
ཏུ་འབོད་པའི་གྲོགས་པོ་དེ་དག ད་རུང་ཐག་ཉེ་རིང་ཀུན་ནས་བསླེབས་པའི་གཉེན་ཉེ་རྩ་
ལག་ཡིན་ཟེར་མཁན་དེ་དག་དང་བཅས། ཁང་པ་དེའི་སྒོ་ཁ་ནས་ཡར་འཛུལ་མར་ཕེབས་
བྱེད་དོ་ཅོག་སུ་དང་གང་ལ་མཚོན་ནའང་། རྟོགས་འདོད་པ་ནི་འདི་དག་ལས་མ་མཆིས་
ཏེ། དཔེར་ན། གློག་བརྙན་ནང་གི་བུ་མོ་དེར་མཐའ་མཇུག་བདེ་སྐྱིད་ཀྱི་འཚོ་བ་འཐོབ་
སོང་ངམ་ཟེར་བའམ། ཡང་ན། གློག་བརྙན་ནང་གི་སྡུག་ཆགས་དེས་མཐའ་མཇུག་རྒྱལ་ཁ་
བླངས་སོང་ངམ་ཕམ་ཁ་ཁུར་སོང་ཙམ་ལས་འདྲི་གནང་མི་བྱེད།
དེ་ལྟར་ཁོ་ཚོས་ཤེས་འདོད་པ་ནི་ཏག་ཏག་གཏམ་རྒྱུད་ཀྱི་མཇུག་འབྲས་བཀྲ་ཤིས་བདེ་
ལེགས་ཡིན་མིན་དེ་འབའ་ཞིག་རེད།
འོན་ཀྱང་དེ་རིང་སུ་ཞིག་གིས་ནན་ཏན་ངང་། ཧཱ་སན། སའོ་ལ་བྷོ། ང་ཨ་མེར། ངེད་
གསུམ་གའི་གཏམ་རྒྱུད་ཀྱི་མཇུག་འབྲས་བཀྲ་ཤིས་བདེ་ལེགས་ཨེ་རེད་ཅེས་དྲིས་བྱུང་ན།
ངས་དེ་ལ་ལན་འདེབས་མི་ནུས།
ལར་སུ་ཞིག་གིས་དེ་ལ་ལན་གདབ་ཤེས།
གཅིག་བྱས་ན། འཚོ་བ་ནི་རྒྱ་གར་གྱི་གློག་བརྙན་མ་རེད། ཨ་ཧྥུ་ཧན་པ་ཚོ་བཤད་
རྒྱུར་དགའ་བ་ཞིག་ལ—འཚོ་བའི་འཕྲོ་མཐུད་ངེས་རེད་ཟེར། ཁོ་ཚོས་མགོ་རྩོམ་པའམ་
མཇུག་སྒྲིལ་བ། རྒྱལ་ཁའམ་བུབ་ཁ། ཉེན་ཁའི་འཕྲང་ལ་གཅིར་བའམ་རེ་བའི་སྐྱ་རེངས་
ཤར་བ་སོགས་ལ་ཁ་ཡ་མི་བྱེད། ཏན་ཏན་འབྲོག་རུའི་ཚོ་སྡེ་བཞིན་སྐྱས་རྡུལ་སྐྱ་ཕྱུར་ཕྱུར་
ག་ལ་གུ་ལེར་སྔོན་དུ་བསྐྱོད་རྒྱུ་བྱུང་ན་ཁོ་ཚོར་དེས་ཆོག་སྟེ་ཡོད།
གང་ལྟར་ངེད་གསུམ་གའི་གཏམ་རྒྱུད་ཀྱི་མཇུག་འབྲས་བཀྲ་ཤིས་བདེ་ལེགས་ཡིན་
མིན་བཤད་དཀའ་རུང་། གཟའ་འཁོར་སྔོན་མར་ངོ་མཚར་བའི་དོན་བྱ་ཆུང་ཆུང་ཞིག་
བྱུང་སོང་།
ཟླ་བ་བདུན་གྱི་སྔོན་ཏེ། 2001ལོའི་ཟླ8པའི་དྲོད་འཇམ་གྱི་ཉིན་མོ་ཞིག་ལ། སའོ་ལ་
བྷོ་ངེད་གཉིས་གཞི་ནས་ཁྱིམ་དུ་ལོག་པ་ཡིན། སའོ་ལ་ཡཱ་གནམ་ཐང་ལ་ངེད་གཉིས་བསུ་
རུ་ཡོང་། སྔོན་ཆད་ང་ལ་དེ་འདྲའི་བྱེས་ཡུན་རིང་པོ་ཡོད་མྱོང་མེད། མོ་ངའི་མགྲིན་པར་
འཁྱུད་འོང་དུས་ངས་མོའི་མཉེན་འཇམ་སྐྲ་ལོའི་གསེབ་ཀྱི་ཀུ་ཤུའི་དྲི་ངད་སྣོམ་བྱུང་། དེར་
ངས་ད་གཟོད་རང་གིས་མོ་ཅི་འདྲའི་དྲན་ཡོད་པ་ཚོར་བྱུང་། “ཁྱོད་ནི་སྔར་བཞིན་ངའི “ཡ་
ཨེར་ཏའི་ ཞོགས་ཉི་ཡིན།” ངས་ཆིག་ལབ་ལྟར་སྐད་དམའ་མོས་དེ་ལྟར་བཤད།
“ཅི་ཟེར།”
“ཅང་མ་རེད།” ངས་མོའི་ཨམ་ཅོག་སྟེང་འོ་བྱས།
དེར་མཐུད། མོ་སའོ་ལ་བྷོའི་གཟུགས་པོའི་མཐོ་ཚད་དུ་མར་བསྒུར་བསྡད་དེ་ཁོའི་
ལག་པ་ནས་བཟུང་ཞིང་དགོད་ཀྱིན། “ཁྱོད་བདེ་མོ། སྙིང་ཉེ་བའི་སའོ་ལ་བྷོ། ང་ནི་ཁྱོད་ཀྱི་
ཨ་ནེ་སའོ་ལ་ཡཱ་ཡིན། ང་ཚོ་ཚང་མས་ཁྱོད་ལ་བསྒུགས་ཏེ་བསྡད་ཡོད” ཟེར།
ངས་མོས་སའོ་ལ་བྷོར་འཛུམ་སྟེ་ལྟ་ཞིང་མིག་ནང་མཆི་ཞགས་འཁོར་གྱིན་པའི་བཟོ་
ལྟ་མཐོང་། ལར་མངལ་ཁྱིམ་གྱིས་མོར་ངོ་ལོག་བྱས་མེད་ཚེ། ངས་མོ་ཅི་འདྲའི་ཨ་མ་ཞིག་
ཡོང་བ་ཡིད་དཔོག་བྱེད་ཐུབ།
སའོ་ལ་བྷོས་རྐང་པ་གཉིས་ཀ་ལངས་ས་ནས་འགུལ་གྱིན། མིག་གིས་གཞན་ཞིག་ལ་
བལྟས་སོང་།
སའོ་ལ་ཡཱས་ཉིས་ཐོག་གི་དཔེ་ཁང་སའོ་ལ་བྷོའི་མལ་ཁང་དུ་གྲ་སྒྲིག་བྱས་ཟིན་འདུག
མོས་ཁོ་ཁྲིད་དེ་ནང་དུ་སོང་། ཁོ་མལ་ཁྲིའི་ཁ་མཐར་ཙོག མལ་གོས་ནི་ངོས་ལ་སྔོ་བསངས་
ཀྱི་ནམ་མཁར་ཤོག་བྱ་འཕུར་བའི་རི་མོ་གཙགས་བཟོ་བྱས་ཡོད་པ་ཞིག་རེད། མོས་ལྭ་སྒམ་
འཁྲིས་ཀྱི་གྱང་ངོས་སུ་ཚད་ཤིང་གི་ཐིག་རིས་གདབ་ཅིང་། དེར་དབྱིན་ཁྲུ་དང་དབྱིན་ཚུན་
གྱི་རྟགས་ཚིགས་བརྒྱབ་སྟེ། རིམ་བཞིན་མཐོ་རུ་ཆགས་ཡོང་བའི་བྱིས་པའི་གཟུགས་པོ་
ཚད་རྒྱུར་ཨང་གསར་བྱས་འདུག མལ་ཁྲིའི་སུག་པའི་ལོགས་སུ་དཔེ་དེབ་ཀྱིས་བཀང་བའི་
ལྕང་མའི་སློ་མ་ཞིག ད་རུང་རྩེད་ཆས་མེ་འཁོར་གྱི་འཁོར་མགོ་ཞིག ཆུ་ཚོན་སྙུ་གུ་བག་ཆ་
གཅིག་བཅས་བཞག་འདུག
སའོ་ལ་བྷོས་དཀར་གཙང་གི་ཚི་ལེན་དང་། ངེད་གཉིས་དབྱི་སི་ལམ་པོ་ནས་ཐོན་
ཁར་གསར་དུ་ཉོས་པའི་གསེག་རིས་ཅན་གྱི་ཤུར་མའི་རྐང་སྣམ་གྱོན། ཚི་ལེན་ནི་ལྷོད་ལྷོད་
ལྷུག་ལྷུག་སོག་རུས་ཕྱིར་འབུར་བའི་ཕྲག་པ་སྐམ་རིད་སྟེང་བཀལ་འདུག མིག་མཐའ་
ནག་པོར་ཆགས་པ་མ་གཏོགས། སྐྱ་ཐེར་ཐེར་ཁོའི་གདོང་ན་ད་རུང་ཁྲག་མདོག་ཅུང་ཙམ་
ཡང་མི་འདུག ད་ལྟའང་ཁོས་ངེད་གཉིས་ལ་ལྟ་སྐབས་རྣམ་འགྱུར་འཁྱག་རོག་གེར་ཡོད་
ལ། ཚུགས་ཀ་དེ་ནི་སྨན་ཁང་ནང་ཡོད་དུས་སྔུན་ལ་གྲལ་དག་མོར་བཞག་ཡོད་པའི་འབྲས་
དཀར་གྱི་སྡེར་མ་ལ་ལྟ་བ་དང་མཚུངས།
སའོ་ལ་ཡཱས་ཁོར་རང་གི་ཁང་པར་དགའ་པོ་ཡོད་དམ་ཞེས་དྲིས། ངས་མོས་ཅི་ནུས་
སྒོས་ཁོའི་མཁྲིག་མར་མིག་གཡོལ་བྱེད་པར་མཉམ་བཞག་བྱུང་། འོན་ཀྱང་མོའི་མིག་
མདངས་རྟག་པར་ཀྱ་ཀྱུར་སྣང་བའི་ཁམ་མདོག་གི་རྨ་ཤུལ་དེ་དག་གི་སྟེང་ལ་འཕྱོ་སྟེ་འགྲོ།
སའོ་ལ་བྷོས་མགོ་བོ་སྨད་ཅིང་ལག་ཟུང་པུས་མོའི་བར་བཅུག་སྟེ་ཅི་ཡང་མི་སྨྲ། དེའི་
འཕྲོར་ཁོས་མགོ་བོ་སྔས་སུ་བཙུགས་ཏེ་སྡོད་རྐྱང་བྱེད། སའོ་ལ་ཡཱ་ངེད་གཉིས་ཀྱིས་སྒོ་ཁ་
ནས་ཁོར་བལྟས་ཏེ་བསྡད་པ་ཡིན། སྐར་མ་ལྔ་མི་དགོས་པར། སྡུར་བ་ཡང་མོའི་ཁྲོད་ཁོ་
གཉིད་ལོག་འགྲོ།
ངེད་གཉིས་ཕྱིར་མལ་ཁྲིར་ལོག སའོ་ལ་ཡཱས་མགོ་བོ་ངའི་བྲང་ལ་བསྙེས་ཏེ་གཉིད་
སོང་། མུན་པའི་ཁྲོད་ངའི་གཉིད་ཡང་བསྐྱར་ཡལ་སོང་། ཀླད་པ་གསལ་ལེ་རིག་གེར། དྲན་
པ་རྒྱང་ངེ་ཅོག་གེར། ང་ཁེར་རྐྱང་ངང་སོ་སོའི་ཆགས་སྡང་གི་ལྷ་འདྲེ་དང་ལྷན་ཅིག་ཉལ་
ནས་སྡོད་དགོས་ཡོད།
དགོང་མོ་དེར་ཡོད་ཚད་དབུགས་རྨེག་གེར་གྱུར་རྗེས། མལ་ཁྲི་ལས་བབས་ཏེ་ང་སའོ་
ལ་བྷོའི་ཁང་པའི་ནང་སོང་། ཁོའི་མལ་ཁྲིའི་འཁྲིས་ལ་ལངས་བསྡད་དེ་མུར་ལྟ་དུས། སྔས་
འབོལ་འོག་ན་ཅི་ཞིག་གི་ཟུར་ཁ་ཕྱིར་འཇུར་ཡོད་པ་མཐོང་། ངས་དེ་ཡར་བླངས། ལཱ་ཤེན་
ཧན་གྱིས་བླངས་པའི་པའོ་ལི་ལེ་འདྲ་པར་དེ་རེད། ཧཱ་སན་དང་སའོ་ལ་བྷོ་གཉིས་གཤིབ་
སྟེ་ཉི་འོད་ཁྲོད་ལངས་ཤིང་མིག་ཟིམ་མེར། ཕར་བལྟས་ན་འཇིག་རྟེན་ནི་ཅི་འདྲའི་མཛེས་
སྡུག་དང་དྲང་བདེན་ཞིག་ལོས་ཡིན་སྙམ་པ་ཞིག་ཡོད། ངའི་སེམས་ལ། སའོ་ལ་བྷོ་མལ་
ཁྲིའི་སྟེང་ཉལ་ཏེ་འདྲ་པར་དེ་ལག་པའི་ནང་ནས་ཕར་བསྒྱུར་ཚུར་བསྐོར་བྱེད་ཀྱིན་དུས་
ཡུན་ག་ཙམ་ཞིག་ལ་བལྟས་ཡོད་དམ་སྙམ།
ངས་འདྲ་པར་དེ་ལ་བལྟས་ནས་བསྡད། ཁྱོད་ཀྱི་ཨ་ཕ་ནི་ཚལ་བར་གཤགས་ཏེ་ཁག་
གཉིས་སུ་བགོས་ཚར་བའི་སྐྱེས་པ་ཞིག་རེད། ལཱ་ཤེན་ཧན་གྱིས་འཕྲིན་ཡིག་ནང་དེ་ལྟར་
བྲིས་ཡོད་པ་རེད། ང་ནི་ཐོབ་ཐང་ཡོད་པའི་ཕྱེད་ཀ་དེ་རེད། སྤྱི་ཚོགས་ཀྱིས་ཁས་འཆེ་ཞིང་
ཁྲིམས་དང་མཐུན་པའི་ཕྱེད་ཀ་དེ། ཕྱིས་སུ་ཤེས་མེད་ཚོར་མེད་ངང་ཨ་ཕའི་འགྱོད་གདུང་
དང་ནོངས་སེམས་གྲོང་འཇུག་བྱེད་ཡུལ་གསོབ་གཟུགས་སུ་གྱུར། དེར་ངས་ཧཱ་སན་ལ་
བལྟས། ཉི་མ་སེར་པོ་མགོ་ཐོག་ནས་གསལ་ཐིང་ཐིང་འཚེར་ཏེ། མདུན་སོ་གཉིས་ལྷུང་ཤུལ་
ཧར་ཁུང་མངོན་པའི་ཁོའི་གདོང་པའི་སྟེང་འཕྲོས་འདུག ཁོ་ནི་ཨ་ཕའི་ཕྱེད་ཀ་གཞན་དེ་
རེད། ཐོབ་ཐང་མེད་ལ་དམིགས་བཀར་ཁེ་དབང་གང་ཡང་མེད་པའི་ཕྱེད་ཀ་གཞན་དེ། ཨ་
ཕའི་དྭངས་གཙང་གི་གཞུང་རྒྱུད་དང་ཁྱད་འཕགས་ཀྱི་ཀུན་སྤྱོད་འཕོ་སའི་ཕྱེད་ཀ་གཞན་
དེ། ཡང་ན། ཨ་ཕས་ནང་སེམས་ཀྱི་གསང་བའི་གཏིང་རོལ་ཞིག་ནས། ཁོ་ནི་ད་གཟོད་རང་
གི་བུ་འཁྲུལ་མེད་དེ་རུ་བརྩིས་ཏེ་ཡོད་ཀྱང་སྲིད།
ངས་འདྲ་པར་ཕྱིར་བླངས་ས་དེར་བཅུག དེའི་འཕྲོར་ཚོར་བྱུང་བ་ནི། ད་སྔོན་གྱི་དྲན་
ཚུལ་ཐ་མ་དེས་ངའི་སྙིང་ལ་ན་ཟུག་གང་ཡང་བསླངས་མ་སོང་། ང་སའོ་ལ་བྷོའི་མལ་ཁང་
གི་སྒོ་ཕྱིར་ཡོང་། སེམས་སུ། གུ་ཡངས་ཟེར་བ་འདི་ལྟར་འབུས་བྱུང་བ་རེད་དམ་སྙམ། དོན་
ལ་དེ་ནི་ལྷ་ཚོགས་ཀྱི་ཞལ་གཟིགས་ཐོབ་འདྲའི་ལྐོག་གྱུར་གྱི་ཀློང་ནས་ཡོང་བ་ཞིག་མ་རེད།
ཡིན་ངོ་མ་མི་ཚེའི་འདམ་སྒྲུག་རབ་དང་རིམ་པ་ཞིག་གི་འཕྲོར། སྐྱོ་གདུང་ཟེར་བ་དེ་མི་
ཞིག་ཡིན་པའི་དབང་དུ་བྱས་ན། དེས་སོ་སོའི་ལན་ཆགས་ཀྱི་འབོག་སྒྲིལ་ཁུར་ཏེ་ནམ་གུང་
མཚམས་ལ་ཁ་རོག་གེར་ཁ་གྱེས་ནས། གུ་ཡངས་འབུ་བར་སྟོང་ཆ་བསྐྱུར་འགྲོ་བ་ཞིག་རེད།
ཕྱི་ཉིན། དམག་དཔོན་དང་ཨ་ནེ་ཡ་རྨེ་ལཱ་ལྷན་ཅིག་དགོང་འཚལ་འཐུང་དུ་ཡོང་། ཨ་
ནེ་ཡ་རྨེ་ལཱས་སྐྲ་ལོ་ཐུང་ངུར་གཞར་འདུག ཚོས་ཁ་བསྒྱུར་བ་སྔོན་ཆད་ལས་ཀྱང་དམར།
མོས་ཞལ་ཏོག་ཏུ་ཉོས་ཡོང་བའི་ཁམ་འབྲུའི་སྒོང་བག་སྡེར་མ་གང་དེ་སའོ་ལ་བྷོར་བྱིན།
སའོ་ལ་བྷོ་མཐོང་མ་ཐག་མོའི་དགའ་སྤྲོ་ཕྱི་རུ་ལུད་བྱུང་། “ཨན་ལཱས་སྐྱོབ་གྱུར་ཅིག སྙིང་
ཉེ་བའི་སའོ་ལ་ཡཱས་ཁྱོད་ཅི་འདྲའི་བུ་ཡག་ཅིག་ཡིན་པ་ང་ལ་བཤད་སོང་། འོན་ཀྱང་མི་ངོ་
མ་མཐོང་དུས་དེ་ལས་ཀྱང་ལྷག་ཅིག་རེད། སྙིང་ཉེ་བའི་སའོ་ལ་བྷོ” ཞེས་མོས་གོང་སྐེ་སྒོར་
མོ་ཕྱིར་སློག་ཡོད་པའི་བལ་སླས་ཀྱི་སྟོད་ཐུང་སྔོན་པོ་ཞིག་སའོ་ལ་བྷོར་བསྟབས་ཏེ། “འདི་
ངས་ཁྱོད་ལ་བསླས་པ་ཡིན། འཕྲོ་ཡི་དགུན་ཁར་སླེབ་དུས། ཁྱོད་ཀྱིས་གྱོན་ན་རན་ཚོད
རེད'' ཟེར།
སའོ་ལ་བྷོས་མོའི་ལག་ནས་བལ་སླས་ཀྱི་སྟོད་ཐུང་དེ་བླངས།
“ཁྱོད་བདེ་མོ། ཕོ་སར་ཆུང་ཆུང་།” དམག་དཔོན་གྱིས་སྐད་ཆ་ཚིག་རྐང་དེ་མ
གཏོགས་ཅི་ཡང་མ་བཤད་པར་འཁར་བར་རྐོམ་ཚུགས་སྒོས་ཁེན་ཏེ་སའོ་ལ་བྷོར་ལྟ། ངང་
ཚུལ་དེ་ནི་ཁོས་གནས་ག་ཤེད་ནས་ཅ་ལག་ཡ་མཚན་ཞིག་མཐོང་ཞིང་དེ་ལ་ཞིབ་འཇུག་
བྱེད་ཀྱིན་པ་དང་འདྲ།
ངས་ཡང་སྐོར་བསྐྱར་སྐོར་སྒོས། ང་རྨས་པའི་སྐོར་ནས་ཨ་ནེ་ཡ་རྨེ་ལཱར་ལན་བཏབ་
པ་ཡིན། ངས་དེ་སྔོན་སའོ་ལ་ཡཱར་ང་ལ་འཕྲོག་བཅོམ་ཐེབས་པ་རེད་ཅེས་རྒན་རྒོན་
གཉིས་ལ་ལབ་རོགས་ཞུས་པ་ཡིན། ད་རུང་མུ་མཐུད་མོར་ང་ལ་དུས་གཏན་གྱི་གནོད་འཚེ་
གང་ཡང་ཐེབས་མེད་ཚུལ་ཁག་ཐེག་བྱས་ཤིང་། གཟའ་འཁོར་གཅིག་གི་འཕྲོ་ནས་སྐུད་
པ་བསལ་ཆོག་ལ། དེ་དུས་ཡང་བསྐྱར་མོས་བཟོས་པའི་ཁ་ལག་བཟའ་ཐུབ་ཅེས་ལབ། ད་
རུང་ལྕུམ་ཁུ་དང་བྱེ་མ་ཀ་ར་བྱུགས་ཏེ། རྨ་ཤུལ་མགྱོགས་ཙམ་དྭངས་སུ་འཇུག་པའི་ཐབས་
བསྟེན་རྒྱུ་ཡང་ཁས་ལེན་གཙང་མ་བྱས།
སའོ་ལ་ཡཱ་མ་སྨད་གཉིས་ཀས་ཐབ་ཚང་ནང་ཟས་ཅོག་ལ་གཙང་སྦྲ་བྱེད་དུས། དམག་
དཔོན་ངེད་གཉིས་ཀྱིས་མགྲོན་ཚོམས་སུ་རྒུན་ཆང་འཐུང་བཞིན་བསྡད། ངས་ཁོར་ཁ་པུར་
དང་ཐ་ལི་པན་གྱི་སྐོར་ནས་ཁ་བརྡ་བྱས། ཁོས་འཁར་བ་བརླ་ཐོག་བཞག་སྟེ་ཉན་ཞོར་མགོ་
བོ་ལྡེམ་པར་བྱེད། ངས་རྐང་པ་རྫུན་མ་འཚོང་མཁན་དེ་ཁོར་ཤོད་དུས། ཁོས་སོ་སྲུབས་
ནས “ཙི་ཙི” ཞེས་སུད་སྒྲ་འབྱིན། ངས་ཀ་ཙེ་ལུས་རྩལ་ར་བའི་རྡོ་བའི་སྲོག་ཁྲིམས་ཁོར་
མ་ལབ། ཨ་སེབ་ཀྱི་སྐོར་ཡང་མ་གླེང་། ཁོས་ལཱ་ཤེན་ཧན་དྲིས་ཡོང་། སྔོན་ཆད་ཁ་པུར་དུ་
ལན་འགར་ཕྲད་མྱོང་ཟེར། ངས་ལཱ་ཤེན་ཧན་གྱི་གནས་ཚུལ་བཤད་དུས། ཁོས་དོ་ནན་ངང་
མགོ་བོ་འཕྲེད་དུ་གཡུགས། འོན་ཀྱང་ངེད་གཉིས་ཀྱིས་ཁ་བརྡ་བྱེད་དུས། ཁོས་ཡང་ནས་
བསྐྱར་དུ་འབོལ་ཁྲིའི་སྟེང་གཉིད་ཡོད་པའི་སའོ་ལ་བྷོར་ལྟ་བཞིན་ཡོད་པར་ངས་མཉམ་
བཞག་བྱུང་། ཕར་བལྟས་ན་ངེད་གཉིས་ཀའི་ལབ་གླེང་དག་གིས། ཁོས་ཤེས་འདོད་ཆེ་བའི་
གནད་དོན་ལ་གཡོལ་ཏེ་ཕར་མཐའ་ཞིག་ན་སྐོར་བ་རྒྱག་གིན་ཡོད་པ་དང་འདྲ།
སྐོར་བ་དེ་གཞི་ནས་རྫོགས་སོང་། ནུབ་འཚལ་འཐུང་རྗེས། དམག་དཔོན་གྱིས་ཚེབ་
ཐུར་མར་བཞག་ནས་འདྲི་དོན། “འོ་ན། སྙིང་ཉེ་བའི་ཨ་མེར། ད་ནི་ཁྱོད་ཀྱིས་བུ་འདི་ཨ་
རིར་འཁྲིད་ཡོང་དོན་ང་ཚོར་ལབ་དགོས་པ་ཞིག་ཨེ་རེད།”
“སྙིང་ཉེ་བའི་ཨེ་ཁི་བྷེ། ཁྱོད་ཀྱི་དེ་འདྲི་སྲོལ་ཞིག་ཨེ་རེད།” ཨ་ནེ་ཡ་རྨེ་ལས་དེ་
ལྟར་འཁང་ར་འདྲ་ཞིག་བྱས།
“ཁྱོད་ཀྱིས་བལ་གྱི་སྟོད་ཐུང་སླས་ཏེ་ཁོམ་གྱིན་མེད་དུས། སྙིང་ཉེ་མ། ཁྱིམ་མཚེས་
དག་གིས་འུ་ཚང་ལ་བཟུང་བའི་ལྟ་སྟངས་དེའི་གདོང་དུ་ལངས་མཁན་ང་ཡིན། མི་རྣམས་
ལ་དོགས་པ་ལོས་རེ་ཆེ། ཧ་ཙ་རའི་བུ་ཞིག་ངའི་བུ་མོའི་ཁྱིམ་ན་བསྡད་ཡོད་པའི་རྒྱུ་མཚན་
ཁོ་ཚོས་ཤེས་ཆོག་ཆོག་ཡིན། ཁྱོད་ཀྱིས་ཤོད་དང་། ངས་ཁོ་ཚོར་ཇི་ལྟར་ལབ་ན་རེད།”
སའོ་ལ་ཡཱས་ཁྱེམ་བུ་མར་བཞག་ཅིང་དམག་དཔོན་གྱི་ཕྱོགས་ལ་འཁོར་ཏེ། “ཉིད་
ནས་ཁོ་ཚོར་འདི་ལྟར་ལབ་ཆོག......”
“ཅི་ཡང་མི་སྐྱོན། སའོ་ལ་ཡཱ།" ངས་མོའི་ལག་པ་ནས་འཐེན་ཏེ། “ཅི་ཡང་མི་སྐྱོན།
དམག་དཔོན་གྱིས་ལབ་པ་ནོར་མི་འདུག མི་རྣམས་ལ་དོགས་པ་ཡོད་སྲིད” ཅེས་སྨྲས།
“ཨ་མེར……” སའོ་ལ་ཡཱས་ཡང་བསྐྱར་ཅི་ཞིག་ལབ་རྩིས་བྱས།
“ཅི་ཡང་མི་སྐྱོན།” དམག་དཔོན་གྱི་ཕྱོགས་ལ་འཁོར་ཏེ་ངས་འདི་ལྟར་བཤད། “ཉིད་
ཀྱིས་མཁྱེན་ཡོད་དམ། སྐུ་ངོ་དམག་དཔོན། ངའི་ཨ་ཕ་ཁོའི་གཡོག་པོའི་ཆུང་མར་ཉལ་བ་
རེད། མོས་ཁོར་བུ་ཞིག་བཙས་པ་རེད། བུ་དེའི་མིང་ལ་ཧཱ་སན་འབོད། ད་ལྟ་ཧཱ་སན་ཤི་སོང་
བ་རེད། འབོལ་ཁྲིའི་སྒང་ན་གཉིད་ཡོད་པ་ཀན་ཧཱ་སན་གྱི་བུ་རེད། ངའི་ཚ་བོའང་རེད།
གལ་སྲིད་སུ་ཞིག་གིས་དྲིས་ན། ཉིད་ནས་ཁོ་ཚོར་འདི་ལྟར་ལན་བཏབ་ཆོག”
ཁོ་ཚོ་ཚང་མས་ང་ལ་མིག་ཅེར་རེར་བལྟས།
“ད་རུང་། སྐུ་ངོ་དམག་དཔོན།” ངས་མུ་མཐུད་དུ་བཤད། “སང་ཕྱིན་ཆད་ང་ཡོད་
ས་ནས། ཉིད་ནས་ནམ་ཡང་ཁོར ་ཧ་ཙ་རའི་བུ' ཞེས་མི་འབོད་རོགས། ཁོ་ལ་མིང་ཡོད་
པ་རེད། ཁོའི་མིང་ལ་སའོ་ལ་བྷོ་འབོད་ཀྱི་ཡོད། སའོ་ལ་བྷོ། "
དེའི་འཕྲོར་ཚང་མས་ཁ་རོག་གེར་མི་སྐྱིད་པའི་དགོང་འཚལ་དེ་འཐུང་ཐབས་བྱས་
རྗེས་སོ་སོར་གྱེས།
ལར་སའོ་ལ་བྷོ་ཧ་ཅང་ལྷིང་འཇགས་སུ་ཡོད་ཟེར་ན་དེ་མི་བདེན། ལྷིང་འཇགས་ནི་
ཞི་བག་རེད། ལྷོད་ཡངས་རེད། བལྟམས་པའི་ཚེ་སྲོག་གི་སྒྲ་དང་དབྱངས་ཇེ་འཇམ་ལ་སྐྱུར་
བྱེད་ཅིག་རེད།
ངག་མི་སྨྲ་བ་ནི། དེའི་སྒོ་གཏན་སོང་བ་རེད། སྒྲ་མེད་པར་བཟོས་སོང་བ་རེད།
སའོ་ལ་བྷོའི་ངག་མི་སྨྲ་བ་དེ། ཁོས་འཇིག་རྟེན་གྱི་བྱ་བའི་གནད་ཀུན་རྟོགས་ཏེ་རང་
བྱུང་སོར་གནས་ཀྱི་ས་ལ་བསླེབས་སོང་བ་མ་རེད། ཁོས་ངག་སྒོ་གཅོད་པའི་ཐབས་ལམ་
ལྷུར་ལེན་སྒོས་དད་པའི་གཏན་ཚིགས་མི་འདོར་བར་ཞི་བའི་ངོ་རྒོལ་བྱེད་པའང་མ་རེད།
ཡིན་རྒྱུ་ནི། གདམ་གསེས་གང་ཡང་མེད་པར་སྔོན་ཆད་ཀྱི་འཚོ་བའི་མུན་ནག་ཡོད་རྒུ་པོ་
རང་གི་གཉའ་བར་ལེན་རྩིས་ཡོད་པ་དེ་རེད།
ཕ་ཡུལ་གད་ཕུག་ཡིན་རུང་མི་སྐྱིད་པ་མེད། མི་ཡུལ་གསེར་ཁང་ཡིན་རུང་མི་སྡུག་
རྒྱུ་མེད། ཁོའི་ལུས་པོ་ང་ཚོ་དང་ལྷན་དུ་ཁྱིམ་འདི་ན་ཡོད་རུང་། ནང་སེམས་པས་སྔ་མའི་
གནས་དང་འཚོ་བ་དྲན་གྱིན་ཡོད་པ་གཏན་ཁེལ་རེད། འོན་ཀྱང་ཐབས་ཅི་མཆིས། སྐབས་
རེར། ཚོང་རའམ་གླིང་གའི་ནང་ནས་ངས་མཉམ་འཇོག་བྱེད་དུས། མི་རྣམས་ཀྱིས་ཐ་ན་
ཕལ་ཆེར་ཁོ་མཐོང་གིན་མི་འདུག ཕར་བལྟས་ན་ཁོ་མ་གཞི་ནས་དེ་གར་མེད་པ་དང་
འདྲ། སྐབས་རེར། ངས་དཔེ་དེབ་ལས་མགོ་བོ་ཡར་འདེགས་དུས། སའོ་ལ་བྷོ་ཁང་པའི་
ནང་བསླེབས་པའི་མི་ཚད་ངའི་ཁ་གཏད་དུ་ཙོག་འདུག་པ་མཐོང་ཡོང་། དེ་ལྟར་ཁོ་ནང་དུ་
བསླེབས་པའང་ངས་རྦད་དེ་ཚོར་མི་ཐུབ། ཁོ་ལམ་དུ་འགྲོ་བའི་ཚུགས་ཀར་བལྟས་ནའང་
རྐང་རྗེས་ཐང་ལ་བཞག་འགྲོ་བར་སྐྲག་གིན་ཡོད་པ་དང་འདྲ། གོམ་པ་སྤོ་དུས་ཁོར་ཡུག་
གི་མཁའ་དབུགས་དག་དཀྲོགས་འདོད་མེད་པ་དང་འདྲ། དུས་ཚོད་མང་ཆེ་བའི་ནང་ཁོས་
གཉིད་ལོག་རྒྱུ་ཁོ་ན་གདམ་ག་བྱེད།
སའོ་ལ་བྷོའི་ངག་མི་སྨྲ་བ་དེ་སའོ་ལ་ཡཱས་ཀྱང་བཟོད་དཀའ་བར་འདུག དེ་དུས་ཕ་
ཁི་སི་ཐན་གྱི་རྒྱལ་སྤྱིའི་རྒྱང་རིང་ཁ་པར་སྐུད་ལམ་ནས། སའོ་ལ་ཡཱས་སའོ་ལ་བྷོར་ཡོད་
ཚད་གྲ་སྒྲིག་བྱས་ཡོད་ཅེས་ང་ལ་ལབ་མྱོང་། ཆུ་རྐྱལ་སློབ་ཚན། རྐང་རྩེད་སྤོ་ལོ། སྒྲིལ་གྲུག
འོན་ཀྱང་ད་ལྟ། མོ་སའོ་ལ་བྷོའི་ཁང་པའི་སྒོ་འགྲམ་ནས་འགྲོ་ཞོར་ནང་དུ་མིག་ཤུད་རེ་རྒྱག་
དུས། དཔེ་དེབ་དག་སློ་མའི་ནང་སོར་གནས་སུ་འཇགས། ལྡེབས་ཀྱི་གཟུགས་པོ་ཚད་བྱེད་
ཐིག་རིས་སྟེང་རྟགས་གང་ཡང་ཕབ་མེད། རི་མོ་སྒྲིག་བྱེད་རྩེད་ཆས་དེ་ཡང་སྔར་བཞིན་ཆ་
ཡ་འཐོར་ཏེ་ཡོད། ཡང་དེའི་རྡོག་པོ་རེ་རེ་རང་གི་ས་རུ་བསྒྲིག་ན་རི་མོ་གཞན་ཞིག་གི་ངོས་
འཆར་ཐུབ་པ་བཞིན། འཚོ་བར་ཡང་གང་འཚམ་གྱི་བཟོ་བཅོས་བརྒྱབ་ན་མ་གཞི་ནས་
རྣམ་པ་གཞན་ཞིག་ཡིན་འོས་པ་ཡིད་ལ་འཁོར་དུ་འཇུག ཡང་འདི་དག་ཡོད་ཚད་འདོད་
མོས་ཇི་བཞིན་མ་བྱུང་བའི་སྔོན་ལ་སད་ཀྱིས་བཅོམས་སོང་བའི་བྱིས་པ་ཞིག་གི་རྨི་ལམ་
སྐྱོ་བོ་དེ་མི་དྲན་ཐབས་མེད་རེད། དོན་ལ་སའོ་ལ་ཡཱ་གཅིག་པུ་དེ་འདྲ་ཡིན་པའང་མ་རེད།
ངས་ཀྱང་སྔོན་ཆད་ཇི་བཞིན་སའོ་ལ་བྷོར་རེ་བ་བཟུང་བཟུང་ལ་ཡོད།
སའོ་ལ་བྷོ་ངག་མི་སྨྲ་བའི་གནས་བབ་ན་ཡོད་དུས། འཛམ་བུ་གླིང་ཆུ་སྤྲིན་ཤགས་
འཐབ་ན་ཡོད། ཟླ་བ་སྔོན་མ་སྟེ་ཟླ་དགུ་པའི་རེས་གཟའ་མིག་དམར་གྱི་ཞོགས་པ་དེར།
ཐོག་ཁང་མདའ་མོ་སྤུན་གཉིས་མ་རྡིག་ཆོམ་མེར་སྐད་ཅིག་ཆར་ཧྲིལ་གྱིས་རྡིབ། ཞག་མ་
གཅིག་གི་ཡུན། འཛམ་གླིང་གི་རྣམ་པ་ཐོལ་གྱིས་འགྱུར། ཆར་རྗེས་ཤ་མོ་བཞིན་ཨ་མེ་རི་
ཁའི་རྒྱལ་དར་གློ་བུར་ག་ས་གང་དུ་མངོན། འཁོར་རིགས་སྣ་ཚོགས་ཀྱི་རབ་མེད་བཞུར་
རྒྱུན་ཁྲོད་སྔོན་དུ་སྐྱོད་པའི་གླ་འཁོར་གྱི་གནམ་སྐུད་སྟེང་། བྲེལ་སྟབས་ཚ་པོར་རྐང་བགྲོད་
ལམ་ཐིག་སྟེང་འཚང་ག་རྒྱག་གིན་སྐྱོད་མཁན་ལམ་འགྲོ་པའི་ལྭ་བའི་སྟེང་། ཐ་ན་རི་མོ་
འགྲེམ་ཁང་ཆུང་བའམ། སྒོ་ཁ་སྲང་ལམ་དུ་གཏོད་པའི་ཚོང་ཁང་གི་ཆར་ཁེབས་འོག་ལ་
གནས་ཚང་བྱེད་པའི་ལྡོམ་པོ་ཚོའི་སྦགས་བཙོག་གི་ཞྭ་མོའི་སྒང་ལའང་ཨ་རིའི་རྒྱལ་དར་
སྦྱར་ཡོད། ཉིན་ཞིག་ང་ཨེ་ཏི་སེའི་སྔུན་ནས་སོང་། མོ་ནི་ལོག་སའི་ཡུལ་མེད་པའི་ལྡོམ་མོ་
ཞིག་ཡིན། མོས་ཉིན་བཞིན་སཱ་ཐའེ་སྲང་ལམ་དང་སི་ཐའོ་ཁེ་ཏོན་གཞུང་ལམ་བསྣོལ་སའི་
བཞི་མདོ་དེར་ལག་སྦྲེང་དཀྲོལ། ཉིན་དེར་མོའི་རྐང་པའི་འགྲམ་གྱི་ལག་སྦྲེང་གི་སྒམ་བུའི་
ཀླད་དུའང་ཨ་རིའི་རྒྱལ་དར་ཆུང་ཆུང་ཞིག་སྦྱར་འདུག
འཇབ་རྒོལ་ཐེབས་རྗེས། ཨ་རིས་ཨ་ཧྥུ་ཧན་ལ་འབར་མདེལ་གྱི་དྲག་ཆར་ཕབ། སྐབས་
དེར་བྱང་ཕྱོགས་མནའ་མཐུན་གླགས་བསྟུན་སྒོས་འཛུལ་བྱུང་། ཐ་ལི་པན་གྱིས་ག་སར་
སྲོག་དང་བསྡོས་ཏེ་ཝ་བྲོས་བརྒྱབ། དེ་ལྟར་ཨ་ཧྥུ་ཧན་གྱི་རྣམ་པ་འགྱུར་སོང་བ་ཨ་རིའི་རྒྱལ་
ཁོངས་ནས་ཀྱང་གསལ་བོར་ཚོར་ཐུབ། ཞལ་འདེབས་ཀྱི་དངུལ་སྤྲད་ཕྱིར་ལྷག་བསམ་ཅན་
གྱི་མི་རྣམས་ག་སར་ཕྲེང་བསྒྲིགས་ཡོད་པ་མཐོང་ཐུབ། གནས་སྐབས་དེ་འདྲར་དེ་ཚོས་
ངའི་བྱིས་དུས་ཀྱི་འཚོ་བ་སྐྱེལ་སའི་གྲོང་ཁྱེར་དག་གླེང་གིན་པ་ཐོས་ཐུབ། ཁན་ཏ་ཧར། ཧུ་
ལ་ཐེ། མ་ཙ་ཧྲ་ལེ་ཕི། ང་ཧ་ཅང་ཆུང་དུས་ཤིག་ལ། ཨ་ཕས་ཧཱ་སན་ངེད་གཉིས་ཁྲིད་ནས་
ཁོན་ཏུའུ་ཧྲི་ལ་འགྲོ་མྱོང་། ཐེངས་དེའི་འགྲུལ་བཞུད་ལ་བག་ཆགས་ཆེར་མི་འདུག ཏན་
ཏན་ངེད་གསུམ་གས་གསེར་མདོག་གི་མཛའ་འཁྱུད་སྡོང་བོའི་འོག་ནས། ལག་རེས་བསྐོར་
ཏེ་རྫ་ལྟིར་ནང་གི་ཀུབ་ཁུ་བཏུང་ཞིང་། དེའི་འཕྲོར་སུ་ཞིག་གིས་ཀུ་བའི་ཚི་གུ་ཐག་རིང་
དུ་སྦུད་འཕེན་བྱེད་ཐུབ་པར་འགྲན་སྡུར་བྱས་པ་དྲན་ཐུབ། དེ་བཞིན་ད་ལྟ། ཏེན་ར་ཏེ།
ཐོམ་པི་རོ་ཁཱོ། ད་དུང་ཞིན་པ་ཁེ་རུ་ཁའོ་ཧྥེ་ནཱ་ཏེ་འཐུང་མཁན་ཀུན་གྱིས་
ཁོན་ཏུའུ་ཧྲི་དམག་འཁྲུག་གླེང་གིན་འདུག དེ་ནི་ཐ་ལི་པན་གྱི་མཇུག་མཐའི་རྟེན་གཞི་
རེད། ལོ་དེའི་ཟླཔར། ཕུ་ཧྲི་ཐོ་པ། ཐ་ཅི་ཁེ་པ། ཨུ་ཟ་བྷེ་ཁི་པ། ཧ་ཙ་ར་པ་བཅས་འཇར་
མན་གྱི་གྲོང་ཁྱེར་པའོ་ཨིན་དུ་འདུས་ཤིང་། མཉམ་འབྲེལ་རྒྱལ་ཚོགས་ཀྱི་གཟིགས་ཞིབ་
པའི་ལྟ་སྐུལ་འོག ལམ་ལྷོངས་ཡོང་ན། ནམ་ཞིག་སོ་སོའི་མེས་རྒྱལ་གྱི་མི་ལོ་ཉི་ཤུའི་མནར་
གཅོད་མཇུག་རྫོགས་ཐུབ་ཀྱང་སྲིད་པའི་ལས་ཀ་རྒྱ་ཆེན་པོ་ཞིག་སྒྲུབ་མགོ་བརྩམས་པ་རེད།
དེར་ཧ་མེ་ཏི་ཁར་ཙ་ཨེའི་ཚར་ཞྭ་དང་གཡེང་ཤམ་བྱས་པའི་ཕྱུ་པ་ལྗང་རིང་མི་རྣམས་
ཀུན་གྱིས་ཤེས་པར་གྱུར།
སའོ་ལ་བྷོས་སྔར་མུས་བཞིན་གཉིད་འཁྱར་རྒྱག་པ་བཞིན་བར་སྐབས་དེའི་དུས་ཚོད་
འཐམ་མེ་འཐོམ་མེར་བསྐྱལ། དེ་ནས་བཟུང་། སའོ་ལ་ཡཱ་ངེད་གཉིས་ཨ་ཧྥུ་ཧན་རྒྱལ་ཁོངས་
སླར་གསོའི་ལས་ཀའི་ཁྲོད་ཧུར་པོར་ཞུགས་པའི་མགོ་བརྩམས། གཅིག་བྱས་ན། “ཡོད་པས་
བརྒྱ་འབུལ་སྟོང་འབུལ། མེད་པས་མེ་ཏོག་མཆོད་འབུལ” ཟེར་བའི་དཔེ་ལྟར། རང་གི་
ནུས་ཚོད་ཀྱིས་ཕ་ས་ཕ་ཡུལ་ལ་རོགས་རམ་ཕྲན་བུ་བྱ་འདོད་ཡིན། གཞན་དུ་ན། འཚོ་བར་
དོན་སྙིང་གཞན་ཞིག་བསྣན་དགོས——ཅི་ཞིག་ཡིན་རུང་ཆོག——གང་ལྟར་ཉིས་ཐོག་
གི་ཁུ་སིམ་སིམ་དེ་ལས་གྲག་ཅ་རེ་ཐོས་ཐུབ་པའི་ཕྱིར། “བསྐལ་པའི་མུན་ཁུང” ལྟར་ཡོད་
ཚད་ནང་དུ་གཞིབ་འགྲོ་བའི་ཁུ་སིམ་སིམ་པོ་དེ་ལས་དགའ་སྡུག་གི་རྣམ་འགྱུར་རེ་འཐོབ་
ཕྱིར། ད་ཕན་ངས་ལས་ཀ་ཞིག་གི་སྟེང་དེ་འདྲའི་སེམས་ཤུགས་བཏོན་མྱོང་མེད། དེ་ཡང་
མིང་ལ་ཀེ་བྷིར་ཟེར་ཞིང་། སྔོན་ཆད་གྲོང་ཁྱེར་སའོ་ཧྥེ་ཡ་རུ་ཨ་ཧྥུ་ཧན་གྱི་གཞུང་ཚབ་བློན་
ཆེན་གྱི་འགན་འཁུར་མྱོང་མཁན་དེས་ཁ་པར་བཏང་ཡོང་སྟེ། ཁོར་སྨན་བཅོས་ཀྱི་འཆར་
གཞི་ཞིག་ལག་བསྟར་བྱེད་རོགས་ཨེ་ཐུབ་འདྲི་དུས་ངས་ཁས་ལེན་གཙང་མ་གནང་། སྨན་
ཁང་ཆུང་ཆུང་དེ་ཨ་ཧྥུ་ཧན་དང་ཕ་ཁི་སི་ཐན་གྱི་མཐའ་མཚམས་ཁུལ་དུ་མཆིས། ཁོ་ཚོས་
གཤག་བཅོས་ཚན་པ་ཆུང་ཆུང་ཞིག་བཙུགས་ཏེ། ས་འོག་འབར་མདེལ་གྱིས་རྨས་པའི་
ཨ་ཧྥུ་ཧན་གྱི་སྐྱབས་འཆོལ་བར་སྨན་བཅོས་བྱེད། འོན་ཀྱང་མ་དངུལ་གྱིས་མ་ལྡེང་བས་
སྐབས་དེར་སྒོ་བརྒྱབ་འདུག ང་འཆར་གཞི་དེའི་འགན་འཛིན་པར་གྱུར། སའོ་ལ་ཡཱ་ངའི་
ལག་རོགས་ཡིན། ཉི་མ་རེ་རེའི་དུས་ཚོད་མང་ཤོས་ནང་ང་དཔེ་ཁང་དུ་ཡོད། འཛམ་གླིང་
ས་ཕྱོགས་སོ་སོར་ཡོད་པའི་མི་རྣམས་ལ་གློག་རྡུལ་འཕྲིན་ཡིག་སྐུར་བའམ། མ་དངུལ་ལ་རེ་
ཞུའི་སྙན་གསེང་འབུལ་བ། ཞལ་འདེབས་བྱ་འགུལ་རྩ་འཛུགས་བྱེད་པ་སོགས་ཀྱི་ལས་ཀ་
བསྒྲུབས། ད་རུང་ནང་སེམས་སུ། རང་གིས་སའོ་ལ་བྷོ་གནས་འདིར་ཁྲིད་ཡོང་བ་ཡང་དག་
འཁྲུལ་མེད་རེད་ཅེས་ཆིག་ལབ་བརྒྱབ།
ལོ་དེའི་གནམ་གང་གི་དགོང་མོར། སའོ་ལ་ཡཱ་ངེད་གཉིས་ཀྱིས་རྐང་པའི་སྟེང་བལ་
ཕྱར་བཀབ་ནས་འབོལ་ཁྲིའི་སྒང་ཉལ་ཏེ། ཏེ་ཁི་ཁི་ལ་ཁིས་མདོ་འཛིན་བྱས་པའི་བརྙན་
འཕྲིན་ལེ་ཚན་ལ་བལྟས་ཏེ་བསྡད། “དུས་རབས་ཐང་ཆེན” གྱི་ཁང་རྩེའི་དངུལ་ལྒང་
མར་ལྷུང་འཕྲལ། ཚོན་ཤོག་གིས་བརྙན་འཕྲིན་མཐོང་ཤེལ་ཡང་དཀར་པོར་བསྒྱུར། དེར་
ཡོད་ཀུན་གྱིས་དགའ་འབོད་སྒྲོག ཕན་ཚུན་འོ་བྱེད། འོན་ཀྱང་། ངེད་ཚང་གི་ལོ་གསར་
པའི་མགོ་རྩོམ་སྟངས་ནི། ལོ་སྔོན་མ་མཇུག་སྒྲིལ་སྟངས་དང་གཉིས་སུ་མེད། ངག་མི་སྨྲ་ཁ་
ཁུ་སིམ་མེར་ཡོད།
འོན་ཏེ། ཉིནཡི་རྗེས་ཏེ། 2002ལོའི་ཟླ3པའི་གནམ་ངོ་རུབ་ཅིང་འཁྱག་པའི་ཆར་
ཞོད་ཀྱི་ཉིན་མོ་ཞིག་ལ། ངོ་མཚར་གྱི་དོན་བྱ་ཆུང་ཆུང་དེ་བྱུང་།
ངས་སའོ་ལ་ཡཱ་དང་ཨ་ནེ་ཡ་རྨེ་ལཱ། སའོ་ལ་བྷོ་བཅས་ཁྱིམ་གང་པོ་ཁྲིད་ནས་ཧྥུར་མན་
ཏེའི་དབྱི་ལི་ཧྲ་པེ་མཚོ་དཀར་སྐྱེད་མོས་ཚལ་དུ་འཚོགས་པའི་ཨ་ཧྥུ་ཧན་པའི་འདུ་འཛོམས་
ལ་ཞུགས། ཟླ་བ་སྔོན་མར། ཨ་ཧྥུ་ཧན་གྱིས་གཞི་ནས་དམག་དཔོན་ཕྱིར་སྐོང་འགུག་བྱས་ཏེ་
བློན་ཆེན་ཞིག་གི་གོ་གནས་སྤྲད། དེར་བརྟེན་ཁོ་གཟའ་འཁོར་གཉིས་ཀྱི་སྔོན་ལ། ནུབ་ལྭ་སྐྱ་
བོ་དང་བྲང་འདོགས་ཆུ་ཚོད་གཉིས་ཀ་ཨ་རི་ནས་བསྐྱུར་ཏེ་ཕྱིར་ཨ་ཧྥུ་ཧན་ལ་འཕུར་སོང་།
ཁོས་ཨ་ཧྥུ་ཧན་དུ་གནས་མལ་སོགས་ཚགས་སུ་ཚུད་རྗེས་ཀྱི་ཟླ་བ་གཅིག་གཉིས་ཤིག་གི་འཕྲོ་
ནས། ཨ་ནེ་ཡ་རྨེ་ལཱ་ཁོ་དང་མཉམ་འཛོམས་བྱེད་དུ་འགྲོ་རྒྱུ་ཐག་བཅད་འདུག མོས་ཁོ་ཧ་
ཅང་དྲན་གྱིན་འདུག ཁོའི་དེ་གའི་བདེ་ཐང་གི་གནས་ཚུལ་ལའང་སེམས་ཁྲལ་བྱེད། ངེད་
གཉིས་ཀས་ཨུ་ཚུགས་བྱས་ཏེ་མོ་ཁྱིམ་དུ་བོས་ནས་ངེད་ཚོ་དང་ལྷན་དུ་རེ་ཞིག་བསྡད། འོན་
ཀྱང་མོའི་སེམས་ངེད་ཚང་ན་མེད་པ་བལྟས་ན་ཤེས་ཐུབ།
གཟའ་འཁོར་སྔོན་མའི་རེས་གཟའ་མིག་དམར་གྱི་ཉིན་མོ་ནི། ལོ་འདིའི་དཔྱིད་ཀའི་
ཉིན་དང་པོར་ཁེལ་ཞིང་། སྔོན་ཆད་ཀྱི་ཨ་ཧྥུ་ཧན་གྱི་ལོ་སར་ཉིན་མོའང་རེད། མཚོ་ཁུགས་
སུ་ཡོད་པའི་ཨ་ཧྥུ་ཧན་པས། ཤར་ཁུགས་དང་གླིང་ཕྲན་ཕྱེད་ཀ་ནས་གཟབ་རྒྱས་ཀྱི་རྟེན་
འབྲེལ་བྱ་འགུལ་སྤེལ་འཆར་འདུག དེ་མིན་ལས་གྲོགས་ཀེ་བྷིར་དང་སའོ་ལ་ཡཱ་ངེད་
གསུམ་པོར་རྟེན་འབྲེལ་ཞུ་དགོས་ཀྱི་བྱ་བ་གཞན་ཞིག་ཀྱང་ཡོད་དེ། ང་ཚོས་ལཱ་ཝར་ཕིན་
ཏེའི་སྨན་ཁང་བསྐྱར་དུ་སྒོ་ཕྱེ་ཐུབ་པ་བྱུང་། དེ་ལ་གཤག་བཅོས་ཚན་ཁག་མེད། ཏན་ཏན་
བྱིས་ནད་སྨན་བཅོས་ཁང་ཡིན། འོན་ཀྱང་ངེད་ཚོས་འདི་ནི་མགོ་རྩོམ་རྡོག་ཐོན་ལེགས་པོ་
ཞིག་ཡིན་པར་ཡིད་ཆེས་བྱས་ཡོད།
གནམ་ངོ་ཉིན་འགར་ཐང་རུང་གཟའ་ཉི་མའི་ཞོགས་པར། ངས་ཏག་ཏག་རྐང་པ་
ཁྲིའི་ཕྱི་ལོགས་སུ་རྐྱོང་དུས། ཆར་ཆུ་སྒེའུ་ཁུང་བརྒྱུད་དེ་ཤག་ཤག་འཛག་འབབ་བྱེད་པའི་
སྒྲ་ཐོས། ངོ་དྲོན་གྱི་ཨ་ཧྥུ་ཧན་པ་ཚོ་ཨང་བསམ་གྱིན་ངའི་ཁོག་ལ་དགོད་རྒྱུ་ཞིག་ལངས།
སའོ་ལ་ཡཱ་ད་རུང་གཉིད་ཡོད་དུས་ངས་ཞོགས་པའི་གསོལ་འདེབས་བྱས་ཟིན—དབྱི་
སི་ལན་ཆོས་ཁང་ལས་ཁྱེར་ཡོང་བའི་ཁ་ཏོན་དཔེ་ཆར་བརྟེན་མི་དགོས་པར། ད་ཆ་ངས་
གསོལ་འདེབས་དག་ཐོགས་རྡུགས་མེད་པར་ངག་ལ་བསྐྱོར་ཐུབ།
ངེད་ཚོ་ཉིན་གུང་མཚམས་སུ་གནས་དེར་འབྱོར། ས་ངོས་སུ་ཀ་བ་དྲུག་བརྩེངས་ཤིང་
ཀླད་ངོས་སུ་གྲུ་བཞི་ནར་མོར་ཡོད་པའི་འགྱིག་ཤོག་ཆེན་པོ་ཞིག་བཀབ་འདུག ནང་ན་མི་
རྣམས་ལས་ལ་བྲེལ། ལ་ལས་སྔ་མོ་ནས་ཁུར་བ་སྲེག་གིན་འདུག ཇ་ཕོར་དང་ཕྱུར་ཚོད་
འཚོད་པའི་སླ་ང་ལས་ཁ་རླངས་སྐྱ་ཆིལ་ཆིལ་བྱེད། སྒྲ་ཐག་གཏོང་འཁོར་ཞིག་ལས་འེ་ཥ་
རྨེ་ཏེ་ཙ་ཧེར་གྱི་ཁ་སྐམ་ལྕེ་ཧྲགས་ཀྱི་གནའ་གཞས་གྲག་ཡོང་། ངེད་བཞི་ག་བརླན་ཤིག་
ཤིག་གི་སྤང་ཐང་དེ་ནས་རྒྱུག་འགྲོ་དུས་ངའི་གདོང་པ་འཛུམ་སྟེ་ཡོད། སའོ་ལ་ཡཱ་ངེད་
གཉིས་སྔོན་དུ་འགྲོ་བཞིན་ཡོད་ལ་ངེད་གཉིས་ཀྱི་རྗེས་སུ་ཨ་ནེ་ཡཱ་མེ་ལ་ཡོད། ཆེས་རྒྱབ་
ན་སའོ་ལ་བྷོ་རྒྱུག་ཡོང་གིན་ཡོད། ཉིན་དེར་སའོ་ལ་བྷོས་ཆར་ལྭ་སེར་པོ་ཞིག་གྱོན་ཡོད་ལ།
མགོ་ཤུབས་ཀྱིས་ཁོའི་རྒྱབ་ངོས་སུ “ཕེག་ཕེག་ཕེག” ཅེས་རྡེབ།
“ཅི་ཞིག་ལ་དེ་འདྲའི་དགོད་རྒྱུ་འདུག” ཚགས་པར་ཞིག་བལྟབས་ཏེ་མགོར་
བཏེགས་ནས་སའོ་ལ་ཡཱས་དེ་ལྟར་དྲིས།
“ཨ་ཧྥུ་ཧན་གྱི་མི་ཕ་ཀེ་མེང་དང་ཁ་གྱེས་སུ་བཅུག་ཆོག འོན་ཀྱང་ཕ་ཀེ་མེང་ཨ་ཧྥུ་
ཧན་གྱི་མི་དང་ཁ་གྱེས་སུ་འཇུག་ཐབས་ཡོད་པ་མ་རེད།” ངས་དེ་ལྟར་མོར་ལན་བཏབ།
ངེད་ཚོ་གནས་སྐབས་འགེབས་ཕུབ་བྱས་པའི་འགྱིག་སྤྱིལ་དེའི་འོག་བསྡད། སའོ་
ལ་ཡཱ་དང་ཨ་ནེ་ཡ་རྨེ་ལཱ་གཉིས་ཀས་པའོ་ཚལ་བག་ལེབ་སྲེག་མཁན་རྒྱགས་མོ་དེ་གཟས་
ནས་བུད་སོང་། སའོ་ལ་བྷོ་ཆར་ཁེབས་འོག་ནས་ཅུང་ཞིག་ལངས་བསྡད་རྗེས་ཕྱི་ལོགས་
ཆར་བའི་ནང་དུ་བུད་སོང་། ལག་པ་གཉིས་ཀ་ཆར་ལྭའི་གློ་ཁུག་ནང་བཅུག་འདུག ཁོའི་
སྐྲ་ལོ ད་ལྟ་ཧཱ་སན་གྱི་སྐྲ་ལོ་དང་གཅིག་པར་སྣང——ཁམ་ནག་རྦད་རྦད—མགོ་
ལ་འབྱར་ཏེ་ཡོད། ཁའོ་ཧྥེ་མདོག་གི་ཀོ་མོག་ཅིག་གི་ཁ་ནས་ཁོས་འགྲོ་མཚམས་བཞག་ཅིང་
ནང་དུ་བལྟས་ཏེ་སྡོད། ཕལ་ཆེར་སུས་ཀྱང་ཁོར་མཉམ་འཇོག་བྱས་མི་འདུག ཁོ་ཕྱིར་ཆར་
ཁེབས་འོག་ཤོག་ཅེས་འབོད་མཁན་ཡང་མ་བྱུང་། དུས་ཀྱི་བཞུར་རྒྱུན་རིམ་གྱིས་འདས་པ་
དང་བསྟུན། མི་རྣམས་ཀྱིས་གཞི་ནས་སྙིང་རྗེ་བསྒོམས་ཏེ་ང་ཚོས་གསོ་ཉར་བྱས་པའི(ད་ལྟ་
ཀོ་མོག་འགྲམ་གྱི་ཁོས་རྒྱུན་ལྡན་ཞིག་དྲན་གྱིན་མེད་པ་མངོན་གསལ་རེད)བུ་ཆུང་འདིའི་
གནས་ཚུལ་འདྲི་བར་མི་བྱེད། དེའི་ཁར་ཨ་ཧྥུ་ཧན་གྱི་མི་ནི་སྐད་ཆ་བསྐོར་ཏེ་བཤད་མཁན་
ཡང་མིན་པས་བློ་བདེ་བོ་རང་ཡོང་། ཁོ་ཚོས་ཁོས་ཅིའི་ཕྱིར་ངག་མི་སྨྲ་བ་རེད། ཁོ་ཅིའི་
ཕྱིར་བྱིས་པ་གཞན་དང་འགྲོགས་ནས་མི་རྩེ་བ་རེད་སོགས་ཅི་ཡང་མི་འདྲི། དེ་ལས་ཀྱང་
དགའ་འོས་པ་ནི། ད་ཆ་ཁོ་ཚོས་ཧ་ལས་མདོག་གི་སྙིང་རྗེའི་རྣམ་འགྱུར་མི་སྟོན། སྔོན་ཆད་
ཀྱི་ཁོ་ཚོའི་མགོ་བོ་འཕྲེད་གཡུགས་དང་ལྕེ་ལྷེབ་ཐུར་བརྐྱངས། ཡང་ན། “འོ། ལས་ངན་ཀྱི་
ལྐུགས་ཆུང་འདི་ཨང” ལ་སོགས་ངེད་ཚོའི་སྙིང་ཚལ་བར་གཏོང་བྱེད་རྣམ་འགྱུར་ཡང་མི་
མཐོང་། དེ་ལྟར་ཁོ་ཚོའི་མཚར་འཛིན་གྱི་ཚོར་སྣང་ཡོངས་སུ་ཡལ་ཞིང་། སའོ་ལ་བྷོའང་
རིམ་བཞིན་ལྡེབས་ཤོག་རྙིང་བ་ཞིག་ལྟར་འཚོ་བའི་ཁོར་ཡུག་འདིར་འཐིམ་ཟིན་པ་རེད།
ངས་སྐྲ་ལོ་དངུལ་མདོག་ཅན་གྱི་གཟུགས་ཐུང་ཀེ་བྷིར་དང་ལག་འཇུ་བཏང་། ཁོས་
ང་སྐྱེས་པ་བཅུ་ཁ་ཞིག་ལ་མཚམས་སྦྱོར་བྱས། དེའི་ནང་ལས་འཁྱུར་ངལ་གསོ་བྱས་ཟིན་
པའི་དགེ་རྒན་ཞིག ཨར་ལས་མཁན་པོ་ཞིག འཛུགས་སྐྲུན་གྱི་མཁས་པ་ཞིག ད་རུང་
གཅིག་ཡོད་པ་དེས་ད་ཆ་ཧེ་ཝར་ཏི་ན་ཐང་ཁྲོམ་གཤོམ་སྟེ་ཧལ་གོར་འཚོང་གིན་
ཡོད་ཟེར་ལ་སྔོན་ཆད་གཤག་བཅོས་སྨན་པ་དཀའ་བཅུ་པ་ཞིག་རེད། ཁོ་ཚོས་ཁ་པུར་ན་
ཡོད་དུས་ནས་ཨ་ཕ་ངོ་ཤེས་ཀྱི་ཡོད་ཟེར། མ་ཟད་ཁོ་གླེང་དུས་གུས་བཟོ་ཆེན་པོ་བྱེད། དེ་
ལྟར་ཨ་ཕས་ནམ་རྒྱུན་རྣམ་པ་ཅི་རིགས་ཀྱི་སྒོ་ནས་ཁོ་ཚོའི་འཚོ་བར་ཤན་ཤུགས་བཞག་
ཡོད་པ་རེད། སྐྱེས་པ་དེ་ཚོས་ང་ལ། དེ་འདྲའི་དོ་ཟླ་བྲལ་བའི་ཨ་ཕ་ཞིག སོ་སོའི་གཟི་
བརྗིད་རེད་ཡ་ཞེས་སྨྲས་ཡོང་།
དེ་ལྟར། ང་ཚོས་ཁར་ཙ་ཡེས་གདོང་གཏོད་དགོས་པའི་དཀའ་རྙོག་གི་གནས་བབ་དང་།
ད་རུང་ཁོའི་ཚེགས་ཡུས་ཆེ་རུང་ངོ་སོ་ཆུང་བའི་བྱ་བ་སྟེ་སྐོང་ཚོགས་བྱེད་ཉེ་བའི་རྒྱལ་
དམངས་གྲོས་ཚོགས་ཆེན་མོ། ད་རུང་མི་ལོ་ཉེར་བརྒྱད་རིང་བཙན་བྱོལ་བྱས་པའི་གོང་མ་
ཁོང་ཉེ་ཆར་གཞི་ནས་རང་གི་ཕ་སར་ལོག་ཡོང་བ་སོགས་ལབ་གླེང་བྱས། ངས་དྲན་སོས་
ཐུབ་པ་ནི། 1973ལོར། གོང་མ་ཙ་ཧེར་ཁོའི་ཕ་རྒྱུད་སྤུད་མཆེད་ཀྱིས་ཁྲི་ལས་ཕབ་པའི་
དགོང་མོ་དེར། རྡིག་ཆོམ་གྱི་སྒྱོགས་སྒྲ་ལྡིར་ཞིང་བར་སྣང་ལ་དངུལ་མདོག་འཚེར་བ་རེད།
སྐབས་དེར་ཨ་ལིས་ཧཱ་སན་ངེད་གཉིས་པང་བའི་ནང་དུ་བསྡམས་ཏེ། སྐྲག་མི་དགོས། དེ་ནི་
ཁོ་ཚོས་རི་བྱ་རྔོན་པ་རེད་ཅེས་ལབ་པ་རེད།
དེའི་འཕྲོར་སུ་ཞིག་གིས་རྨོ་ལཱ་ནཱ་སི་ལུའུ་ཏེན་གྱི་དགོད་གཏམ་ཞིག་ལབ་བྱུང་བར་ང་
ཚོ་ཚང་མ་བགད། མཚམས་དེར་ཀེ་བྷིར་གྱིས། “ཁྱོད་ཀྱིས་ཨེ་ཤེས། ཁྱོད་ཀྱི་ཨ་ཕའང་ཁ་
མཚར་ཅན་ཞིག་ཡིན” ཟེར།
“ཁོ་དེ་འདྲ་རང་རེད། མ་རེད་དམ།” ང་འཛུམ་གྱིན་ཨ་ཕ་ངེད་གཉིས་ཨ་རིར་ཡོང་
སྟེ་རིང་པོ་ལོན་མེད་དུས་ཤིག་ལ་ཨ་ཕས་ཨ་རིའི་སྦྲང་ཐ་ལ་འཁང་ར་བྱས་པ་དྲན། ཁོས་
སྦྲང་ཐ་རྡེབ་སྤྱད་ལག་ཏུ་ཐོགས་ཏེ་ཐབ་ཚང་ནང་སྒུག་སྡོད། འོན་ཀྱང་གཡས་ནས “བིན་
བིན།” གཡོན་ནས “བིན་བིན། སྦྲང་ཐ་དག་ལྡེབས་གཅིག་ནས་གཅིག་ཏུ་འཕུར་ཏེ་ཨ་
ཕར་རྡེབ་གསོད་བྱེད་པའི་གོ་སྐབས་མི་སྟེར།” དེར་ཨ་ཕས། “རྒྱལ་ཁབ་འདི་ནས། ཐ་ན་
སྦྲང་ཐས་ཀྱང་དུས་ཚོད་དང་འགྲན་རྒྱུག་བྱེད་ཀྱིན་འདུག” ཅེས་འཁང་ར་བྱས། དེ་དུས་ང་
ལ་དགོད་ཁ་ཤོར་སོང་བ་ངས་དྲན་སོས་ཐུབ། ད་ལྟའང་དེ་དག་དྲན་གྱིན་ང་འཛུམ་སྟེ་ཡོད།
ཆུ་ཚོད་གསུམ་པར་སླེབ་དུས་ཆར་བ་འབབ་མཚམས་བཞག ཞ་ཉེའི་མདོག་གི་ནམ་
མཁར་སྤྲིན་པ་སྐྱ་ནག་རྔམས་སུ་སྟུག གྲང་བསིལ་བསིལ་གྱི་རླུང་བུ་ཞིག་གླིང་ག་ནས་
གཡོས་ཏེ་སོང་། ཁྱིམ་ཚང་གང་མང་འབྱོར་བྱུང་། མི་རྣམས་ཀྱིས་ཕན་ཚུན་ཁམས་འདྲི་
གཏོང་། སྐེ་ལ་འཁྱུད། འོ་སྦྱོར། བཟའ་བཅའ་བརྗེ་པོ་རྒྱག ལ་ལས་སྲེག་ཐབ་ནང་གི་སོལ་
བར་མེ་བགོས་བྱུང་། ཅུང་ཙམ་ནས་ངས་སྒོག་པ་དང་ཤ་སྲེག་གི་དྲི་མ་སྣོམ་བྱུང་། རོལ་
དབྱངས་ཀྱང་གྲག་བྱུང་། ངས་ཐོས་མྱོང་མེད་པའི་གསར་སྐྱེས་གཞས་པ་ཞིག་གི་གླུ་དབྱངས་
རེད། ད་རུང་བར་བར་ལ་བྱིས་པ་ཚོའི “ཀི་ཀི་ཀི” ཡི་དགོད་སྒྲ་འཁོར་ཡོང་། སྐབས་དེར་
ངས་ཕར་བལྟས་དུས་ཆར་ལྭ་སེར་པོ་གྱོན་པའི་སའོ་ལ་བྷོ་ད་རུང་གད་སྙིགས་ཀྱི་ཟོ་བ་ཞིག་
ལ་གསེག་སྟེ་ཁེན་ནས། མིག་མདངས་གླིང་ག་ལས་བརྒལ་ཏེ་ཕ་ཚད་ན་སྟོང་འཇགས་སེར་
ཡོད་པའི་དབྱུག་གྲུག་སྦྱོང་རར་ཅེར་ཏེ་འདུག
ཅུང་ཙམ་འགོར་རྗེས། ངས་སྔོན་ཆད་གཤག་བཅོས་སྨན་པ་ཡིན་པ་དེ་དང་ཁ་བརྡ་
བྱས། ཁོས་ལོ་རིམ་བརྒྱད་པའི་སྐབས་ཨ་ཕ་དང་སློབ་གྲོགས་ཡིན་ཟེར། མཚམས་དེར་སའོ་
ལ་ཡཱས་ངའི་ཕུ་ཐུང་ནས་འཐེན་ཙམ་བྱས་ཏེ། “ཨ་མེར། ལྟོས་དང” ཞེས་མོས་བར་སྣང་
བསྟན་བྱུང་། ཤོག་བྱ་བཅུ་གྲངས་ཤིག་གིས་བར་སྣང་ན་ལྡིང་སྐོར་རྒྱག ཤོག་བྱ་སེར་པོ་
དམར་པོ་ལྗང་གུ་དང་བཅས། ནམ་མཁའ་སྐྱ་བའི་ངོས་ལ་ཚོན་ཕྲ་ལྟར་བཏབ་སྟེ་མིག་ལམ་
དུ་བཀྲག་མདངས་འཚེར་ཡོང་།
“ལྟོས་དང་།” མོས་ཡང་ཁད་ཉེ་སར་ཐང་ཚོང་བཤམས་ཏེ་ཤོག་བྱ་འཚོང་མཁན་
ཞིག་བསྟན་བྱུང་།
“འདི་ཟུངས།” ངས་ཇ་ཕོར་སའོ་ལ་ཡཱར་གཏད་དེ་ཆར་གྱིས་བརླན་པའི་གསིང་
ངོགས་སུ་རྐང་ལྷམ་སྤོ་བཞིན་ཤོག་བྱ་འཚོང་མཁན་དེ་གཟས་ནས་ཕྱིན། ངས་ཤོག་བྱ་སེར་
པོ་དེ་བསྟན་པར་ཁོས “ལོ་སར་བཟང” ཟེར་ཞིང་ཨ་སྒོར་ཉི་ཤུ་པོ་ཕར་བླངས་རྗེས་ཤོག་
བྱ་དེ་ཤེལ་ཧྲུག་གི་སྐུད་པ་དཀྲིས་ཡོད་པའི་འཕང་འཁོར་དང་ལྷན་དུ་ང་ལ་སྤྲད་བྱུང་།
ངས་ཁོར་ཡང་ལོ་སར་གྱི་བཀྲ་ཤིས་བདེ་ལེགས་ཞུས། དེའི་འཕྲོར་གཟབ་ནན་ངང་མཐེབ་
ཆེན་དང་གུང་མོའི་བར་དུ་སྐུད་པ་འཚིར་བསྡད་དེ་འཐེན་ཙམ་བྱས་ཙ་ན་སྐུད་པ་ཁྲག་
གིས་འཚོས་སོང་། སྔོན་ཆད་ཧཱ་སན་ངེད་གཉིས་ཀྱིས་ཀྱང་ཐབས་འདི་སྤྱད་ནས་ཤོག་བྱའི་
འཐེན་སྐུད་ཀྱི་བཟང་ཞན་ལ་ཚོད་ལྟ་བྱས་པ་ཡིན། ཤོག་བྱ་འཚོང་མཁན་འཛུམ་སྟེ་འདུག
ངས་ཀྱང་ལན་དུ་འཛུམ་ཆུང་བསྟན།
ངས་ཤོག་བྱ་ཁྱེར་ཏེ་སའོ་ལ་བྷོ་ལངས་བསྡད་ཡོད་སར་སོང་། ཁོ་སྔར་བཞིན་གད་
སྙིགས་ཀྱི་ཟོ་བར་ཁེན་ཏེ་འདུག བྲང་ལག་བསྣོལ་ཞིང་མགོ་བོ་བཏེགས་ནས་ནམ་མཁར་
བལྟས་ཏེ་འདུག
“ཁྱོད་ཤོག་བྱ་སྤུར་ཏེ་རྩེ་རྒྱུར་ཨེ་དགའ།” འཕྲེད་རྒྱུག་གི་སྣེ་གཉིས་ནས་བཟུང་སྟེ་
ཤོག་བྱ་ཡར་འདེགས་ཞོར་ངས་ཁོ་ལ་དེ་ལྟར་སྨྲས། ཁོའི་མིག་མདངས་ནམ་མཁའ་ནས་
ངའི་ལུས་སྟེང་དུ་བསྡུས་ཏེ་ཤོག་བྱ་ལ་ལྟ་ཙམ། ཡང་ང་ལ་ལྟ་ཙམ་བྱས། ཆར་ཟིལ་འགའ་
ཁོའི་སྐྲ་ལོའི་སྟེང་ནས་མར་འགྲིལ་ཏེ་གདོང་ལ་ཟགས་སོང་།
“ཐེངས་ཤིག་ངས་དཔེ་དེབ་སྒང་ནས། མ་ལེ་ཞི་ཡའི་མི་རྣམས་ཀྱིས་ཤོག་བྱ་སྤྱད་དེ་
ཉ་མོ་འཛིན་ཚུལ་མཐོང་མྱོང་། དེ་ཁྱོད་ཀྱིས་མི་ཤེས་པར་ངས་རྒྱན་པོ་བསྐུག་ཐུབ། ཁོ་ཚོས་
ཤོག་བྱའི་སྟེང་ཉ་འཛིན་སྐུད་པ་མདུད་དེ་ཆུ་སྲབ་ས་ནས་འཕུར་དུ་འཇུག དེ་ལྟར་བྱས་
ན་ཤོག་བྱའི་གྲིབ་མ་ཆུ་ངོགས་སུ་མི་འཁེལ་པས་ཉ་མོ་མི་འདྲོགས། དེ་མིན་གནའ་བོའི་རྒྱ་
ནག་ཏུ། དམག་དཔོན་ལ་ལས་གཡུལ་ས་ནས་ཤོག་བྱ་བཏང་སྟེ་རང་གི་དམག་དཔུང་ལ་
བརྡ་གཏོང་ཟེར། འདི་དག་ནི་དོན་དངོས་རེད། ངས་ཁྱོད་ལ་ཀྱལ་ཀ་ལབ་པ་མིན།” ཁྲག་
འཛག་པའི་མཐེ་བོང་བསྟན་ཏེ་ངས་ཁོར། “སྐུད་པ་འདི་རྣོ་ཐག་ཆོད་རེད” ཅེས་སྨྲས།
ངས་མིག་ཟུར་གྱི་འོད་མདངས་ནས། སའོ་ལ་ཡཱས་རས་གུར་གྱི་ཕྱོགས་དེ་ན་ཚབ་ཚུབ་
ངང་ལག་ཟུང་མཆན་ལ་བཅུག་སྟེ་ཚུར་ངེད་གཉིས་ལ་བལྟས་འདུག་པ་མཐོང་། ང་དང་
མི་མཚུངས་པ་ནི། མོས་རིམ་བཞིན་ཁོ་དང་ཉེ་བཏུད་བྱེད་པའི་བསམ་ཚུལ་བློས་བཏང་
འདུག ཨ་ལན་མེད་པའི་དྲི་བ། ཁང་སྟོང་གི་མིག་མདངས། ངག་མི་སྨྲ་བའི་ལྷིང་འཇགས།
འདི་དག་ཡོད་ཚད་ཀྱིས་མོ་སྐྱོ་སྡུག་ལ་གཏད་ཡོད། དེར་བརྟེན་མོ “བཀའ་སྒུག་གི་གནས་
སྟངས” ལ་བབས་ཏེ། དུས་རྣམ་ཀུན་ཏུ་སའོ་ལ་བྷོས་གློག་སྒྲོན་ལྗང་གུ་བཀར་ཡོང་བར་
སྒུག་སྟེ་ཡོད། རེ་བ་དང་བཅས་སྒུག་སྟེ་ཡོད།
ངས་གུང་མོར་ལྕེ་ལྡག་ཙམ་བྱས་ཏེ་ཡར་བརྩེངས། “ཁྱོད་ཀྱི་ཨ་ཕས་རླུང་གི་ལྡང་
ཕྱོགས་ལ་དབྱེ་འབྱེད་བྱེད་དུས། རྡོག་སྣེས་ས་གཙུབ་སྟེ་རྡུལ་རྣམས་ཕྱོགས་གང་ལ་འཕྱོ་
བར་ལྟ། ཁོར་དེ་དང་འདྲ་བའི་ཉམས་མྱོང་མང་པོ་ཡོད་པ་ངས་དྲན་སོས་ཐུབ།” དེ་ནས་
ངས་མཛུབ་མོ་མར་ཕབ་སྟེ "ནུབ་རླུང་ཡིན་ཚོད” ཅེས་བཤད།
སའོ་ལ་བྷོས་རྣ་གཤོག་སྟེང་གི་ཆར་ཟིལ་རྡོག་པོ་དེ་འབྱིད་ནས། རྐང་པས་ས་ངོས་
གཙུབ་ཀྱིན་ཅི་ཡང་མ་སྨྲ། ངའི་སེམས་ལ་ཟླ་ཤས་སྔོན་སའོ་ལ་ཡཱས་ཁོའི་སྐད་གོ་མྱོང་མེད།
ཁོའི་སྐད་དོན་དམ་ཅི་འདྲ་ཞིག་རེད་ཅེས་དྲིས་མྱོང་བ་དྲན། ངས་མོར་ངས་ཀྱང་དྲན་གྱི་མི་
འདུག་ཅེས་ལབ་པ་ཡིན།
“ ཁྱོད་ཀྱི་ཨ་ཕ་ནི་པ་ཙི•ཨ་ཁེ་བྷ‘ཧན་གྲོང་ཁུལ་གྱི་ཆེས་ཕུལ་དུ་ཕྱིན་པའི་ཤོག་བྱ་
འདེད་མཁན་རྩེ་གྲ་ཡིན་པ་ངས་ཁྱོད་ལ་བཤད་མྱོང་ངམ། ཐ་ན་ཁ་པུར་ཧྲིལ་པོའི་ཨང་
ཀི་དང་པོ་ཡིན་སྲིད།” ངས་ཕྱོགས་གཅིག་ནས་དེ་ལྟར་བཤད་ཞོར། ངས་ཕྱོགས་གཅིག་
ནས་དཀྲི་འཕང་སྒང་གི་སྐུད་སྣེ་ཤོག་བྱའི་གཞུང་རྒྱུག་སྟེང་གི་ཨ་ལོང་ནང་བརྒྱུས། “གྲལ་
མཚེས་ཀྱི་བྱིས་པ་ཚོ་ཁོའི་སྟེང་ལ་ཕྲག་དོག་ཆེ། ཁོས་ཤོག་བྱ་བདའ་དུས་གཏན་ནས་གནམ་
ལ་ལྟ་དགོས་མེད། ཚང་མས་ནམ་རྒྱུན་ཁོས་ཤོག་བྱའི་གྲིབ་མ་བདའ་བ་རེད་ཟེར། འོན་ཀྱང་
ཁོ་ཚོས་ངས་ཤེས་པའི་དོན་དེ་མི་ཤེས། ཁྱོད་ཀྱི་ཨ་ཕས་གྲིབ་མའམ་ཅི་ཞིག་བདའ་བ་ག་
ལ་ཡིན། ཁོས་ཏག་ཏག་ཤོག་བྱ་ཕྱོགས་གང་ཞིག་ལ་འཕུར་འགྲོ་བ་དང་། གང་ཞིག་ལ་ལྟུང་
སྲིད་པ་སྐྱེས་ཐོབ་ཀྱི་ཚོར་བས་རྟོགས་ཐུབ་པ་རེད།”
ཡང་ཤོག་བྱ་འགའ་ཞིག་ཡར་ལྡང་བྱུང་། མི་རྣམས་བཞི་རེ་ལྔ་རེ་ཚན་སྐོར་དུ་འདུས་
ཏེ་ལག་ཏུ་ཇ་ཕོར་བཟུང་ནས་ནམ་མཁར་ལྟ།
“ཡ་འོ་ན་ད།” ཕྲག་པ་གཟེངས་ཙམ་བྱས་ཏེ་ངས། “ང་གཅིག་པུས་ཤོག་བུའི་བྱ་
ཆེན་འདི་གནམ་དུ་སྤུར་དགོས་བྱུང་སོང” ཞེས་སྨྲས།
ངས་གཡོན་ལག་གིས་དཀྲི་འཕང་བཀན་མོར་བཟུང་སྟེ་ཧ་ལམ་དབྱིན་ཁྲུ་གསུམ་
ཙམ་གྱི་སྐུད་པ་གློད་གཏོང་བྱས། ཤོག་བྱ་སེར་པོ་དེ་སྐུད་པའི་སྣེ་རུ་གཟར་ཏེ་ཁྱམ་ཁྱོམ་
ངང་འགུལ་བྱུང་། གསིང་ཁུད་རློན་པ་དེ་རུ་སྤོས་ཏེ་ངས། “མཇུག་མཐའི་གོ་སྐབས་རེད་
ཨོ” ཞེས་སྨྲས། འོན་ཀྱང་སའོ་ལ་བྷོས་སྡོང་མགོའི་ཡང་སྟེང་དེར་མཐོན་པོར་འཕུར་གྱིན་
པའི་ཤོག་བྱ་གཉིས་ལ་བལྟས་ཏེ་སྡོད།
“ཡ་འོ་ན་ད་ངས་མགོ་བརྩམ་རྒྱུ་ཡིན།” ངས་རྡོག་ཁ་གློད་དེ་བརྒྱུགས། རྩལ་སྦྱོང་
རྐང་ལྷམ་གྱིས་ཆུ་འཁྱིལ་ནང་གི་ཆར་ཆུ་ཁྲ་ཚུབ་ཚུབ་གཅོལ། ངས་གཞུང་རྒྱུག་གི་ཨ་ལོང་
ནང་སྐུད་པ་སྦྲེལ་ས་དེ་ནས་བཟུང་སྟེ་ཤོག་བྱ་མགོ་ཐོག་ཏུ་བཏེགས། འདས་པའི་ལོ་ངོ་དེ་
སྙེད་ཅིག་གི་རིང་འདི་ལྟར་རྩེས་མྱོང་མེད། ངས་རང་གིས་སྔོ་ལོ་འཕྱར་ནས་གཞན་ལ་གད་
མོ་བསླང་མི་འགྲོ་སྙམ་རུང་མགོ་བརྩམས་ཟིན་པས་བསྐྱུར་ཐབས་མེད། ངས་རྒྱུག་ཞོར་
འཕང་དཀྲི་ལག་པའི་ནང་ནས་འཁོར་དུ་བཅུག སྐུད་པ་གློད་པའི་བར་དེར་ཡང་བསྐྱར་
གཡས་ལག་ངོས་ལ་རྨ་ཁ་ཞིག་བཟོས་སོང་བ་ཚོར། ཤོག་བྱ་ངའི་ཕྲག་རྒྱབ་ནས་ཐོལ་གྱིས་
གྱེན་ལ་འཕགས་ཏེ་འཕུར་སྐྱོད་བྱས། ལྡིང་འཁོར་བརྒྱབ། ངས་གོམ་ཁ་ཇེ་མགྱོགས་སུ་
བཏང་སྟེ་བརྒྱུགས། གང་འཚམ་ནས་ངས་རྒྱུག་ཁ་འཐེན། ཁ་ཕྱིར་ལ་འཁོར། མགོ་བོ་ཡར་
ལ་བཏེགས། ངོ་ལ་འཛུམ་མདངས་ཕྱུང་། མཐོ་བའི་ཡང་སྟེང་དེ་རུ། ངའི་ཤོག་བྱ་ནི་ཅོང་
གི་གཡོ་ཐོ་ཇི་བཞིན་ཕྱོགས་གཅིག་ནས་གཅིག་ལ་འཛུར་ཏེ་འགྲོ། ཁད་རིང་ས་ནས་འཁོར་
ཡོང་བའི་བྱིའུའི་གཤོག་རྡེབ་འདྲ་བའི་སྐད་སྒྲ་དེ་སྒྲོག་གིན་གྱེན་ལ་ལྡང་སྟེ་འགྲོ། ང་ལ་
རྣམ་ཀུན་ཁ་པུར་གྱི་ཞོགས་པ་དྲན་དུ་འཇུག་པའི་སྐད་སྒྲ་དེ་ཨང་། དོན་ལ་ངས་དུས་རབས་
གཅིག་གི་བཞི་ཆར་ཤོག་བྱ་གཏང་མྱོང་མི་འདུག འོན་ཀྱང་སྐད་ཅིག་ཆ་དེར། ང་སླར་ཡང་
ལོ་ན་བཅུ་གཉིས་སུ་ཕྱིར་ལོག་སོང་། སྔོན་ཆད་ཀྱི་ཚོར་སྣང་དེ་དག་སེམས་ངོར་དྲོད་ལྷེམ་
ལྷེམ་འཕྱུར་བྱུང་།
ངས་སུ་ཞིག་འཁྲིས་སུ་སླེབ་པ་ཚོར། མར་ལྟ་དུས། སའོ་ལ་བྷོ་རེད། ཁོས་ལག་པ་
གཉིས་ཀ་ཆར་ལྭའི་གློ་ཁུག་ནང་བཅུག་སྟེ་ངའི་རྗེས་སུ་འབྲངས་འདུག
“ ཁྱོད་ཀྱིས་ཚོད་ལྟ་ཞིག་བྱ་འདོད་དམ།” ངས་དེ་ལྟར་དྲིས། ཁོས་ཚིག་གཅིག་མི་
བཤད། འོན་ཀྱང་ངས་སྐུད་པ་ཁོར་སྟོབ་དུས། ཁོས་ལག་པ་གློ་ཁུག་ལས་ཕྱིར་ཕྱུང་། ཡང་དེ་
ལྟར་སོམ་ཉིའི་ངང་རེ་ཞིག་ལུས། མཐར་ཁོས་སྐུད་པ་ཕར་བླངས། ངས་དཀྲི་འཕང་བསྐོར་
ཏེ་སྐུད་པ་ལྷོད། སྙིང་གི་ལྡང་ཚད་ཇེ་མགྱོགས་སུ་ཕྱིན། ངེད་གཉིས་ཁུ་སིམ་མེར་གཤིབ་སྟེ་
ལངས་ཡོད། གཤིབ་སྟེ་མགྲིན་པ་ཡར་ལ་བཏེགས་ཡོད།
བྱིས་པ་ཚོས་ངེད་གཉིས་ཀྱི་འཁྲིས་སུ་ཕན་ཚུན་བདའ་རྩེད་བྱེད། མུ་མཐུད་དུ་བདའ་
རྩེད་བྱེད་ཀྱིན་འགའ་རེ་གསིང་ཁུད་དུ་འདྲེད་བརྡབ་ཤོར། ད་ལྟ་སུ་ཞིག་གིས་ཁ་སྦྲེང་ལས་
རྒྱ་གར་གྱི་སྔོན་མའི་གློག་བརྙན་ཞིག་གི་རོལ་དབྱངས་འབུད། བགྲེས་སོང་གྲལ་ཤར་གཅིག་
གིས་ས་ངོས་སུ་འགྱིག་ཤོག་བཏིང་ནས་སྟེང་དུ་པུས་བཙུགས་སྒོས་ཕྱི་དྲོའི་གསོལ་འདེབས་
བྱེད། མཁའ་དབུགས་ཁྲོད་བཞའ་རླན་འདྲེས་པའི་རྩྭ་ལྗང་གི་དྲི་མ། སོལ་ཤིང་གི་དྲི་མ། ཤ་
སྲེག་གི་དྲི་མ་སོགས་ཁྱབ་འདུག ངས་སྐབས་དེའི་དུས་ཚོད་འགུལ་རྒྱུ་མེད་པར་གནས་
དེར་གཏན་ཁེལ་བྱ་རྒྱུ་ཡོད་ན་ཅི་མ་རུང་སྙམ་
དེའི་འཕྲོར་ངས་ངེད་གཉིས་ལ་རོགས་པ་ཞིག་སླེབས་བྱུང་། ཤོག་བྱ་ལྗང་གུ་ཞིག ངེད་
གཉིས་ཀའི་ཉེ་ལོགས་སུ་བཏུད། ངས་སྐུད་པ་དེ་མིག་གིས་འདེད་ཀྱིན་མར་ལ་ལྟ་དུས། བྱིས་
པ་ཞིག་ངེད་གཉིས་དང་གོམ་པའི་སུམ་ཅུ་ཙམ་གྱི་བར་ཐག་ན་ལངས་འདུག ཁོས་མགོ་སྐྲ་
རྦད་རྦད་ལེབ་མོར་གཞར། ལུས་ཀྱིTདབྱིབས་སྟོད་ཐུང་ངོས་སུ “ROCK RULES” ཞེས་
བྲིས་འདུག ངས་ཁོར་ལྟ་བཞིན་པ་མཐོང་སྟེ་ཁོས་འཛུམ་ཕྲན་བསྡུས་ཏེ་ང་ལ་ལག་པ་
གཡོབ། ངས་ཀྱང་ཁོ་ལ་ལག་པ་གཡུག་ཙམ་བྱས།
སའོ་ལ་བྷོས་སྐད་པ་ཕྱིར་ང་ལ་སྤྲད།
“གཏན་ཁེལ་ཡིན་ནམ།” ངས་སྐུད་པ་ཚུར་བླངས།
ཁོས་ངའི་ལག་ནས་དཀྲི་འཕང་ཕར་བླངས།
“ཡག་བྱུང་། འུ་གཉིས་ཀྱིས་ཁོ་ལ་རྩལ་ཞིག་ངོམ། ཁོར་བསམ་ཞིག་ཤེས་སུ་འཇུག
ཅི་འདྲ་རེད།”
ངས་མར་ཁོར་བལྟས། ཁོའི་མིག་ནང་གི་མག་མོག་སྟོང་སྟོང་དེ་ཡལ་སོང་འདུག ཁོའི་
མིག་མདངས་ངེད་གཉིས་ཀྱི་ཤོག་བྱ་དང་ཤོག་བྱ་ལྗང་གུ་དེའི་བར་ན་ཕར་ཚུར་རྒྱུག གིན་
འདུག ངོ་ལ་དམར་མདངས་ཅུང་ཞིག་རྒྱས། མིག་ཟུང་གཞི་ནས་གྲུང་གྲུང་པོར་ཆགས།
སད་ཀྱིན་འདུག གསོན་གྱིན་འདུག ངའི་སེམས་ལ། རང་གིས་སྔོན་ཆད་བརྗེད་པར་གྱུར་
ཏེ་དྲན་པས་མ་ཟིན་པ་མ་གཏོགས། ཇི་ལྟར་བཤད་ནའང་སའོ་ལ་བྷོ་ད་རུང་བྱིས་པ་ཞིག་མ་
རེད་དམ་སྙམ།
ཤོག་བྱ་ལྗང་གུས་གཤོམ་ར་འཐེན་བྱུང་། “འུ་གཉིས་ཀས་བག་ཙམ་བསྐུག་པར་བྱ། ཁོ་
ད་རུང་ཉེ་སར་ཅུང་ཙམ་བཏུད་དུ་ཆུགས།" ངས་དེ་ལྟར་སྨྲས། ཁོས་ཐེངས་གཉིས་ལ་ཚོད་
ལྟ་བྱས་རྗེས་ག་ལེར་ངེད་གཉིས་ཀྱི་ཕྱོགས་སུ་བཅར་ཡོང་། “ཤོག་དང་། ཚུར་ཤོག་ཡ”ངས་
དེ་ལྟར་སྨྲས།
ཤོག་བྱ་ལྗང་གུ་སྔར་བས་ཉེ་སར་བཅར་བྱུང་། ངེད་གཉིས་ལས་ཅུང་ཞིག་མཐོ་ས་ནས་
གྱེན་ལ་བཏེགས། ངས་ཁོར་སྒུག་ར་བཤམས་ཟིན་པར་དོགས་ཟོན་ཅུང་ཙམ་ཡང་མི་འདུག
“ལྟོས་ཤིག སའོ་ལ་བྷོ། ཁྱོད་ཀྱི་ཨ་ཕ་ཆེས་དགའ་བའི་ཐབས་རྩལ་དེ་ངས་ཁྱོད་ལ་གཅིག་
ངོམ། ཆེས་གནའ་བོའི ‘ཐོལ་ལྡང་སྐྱེན་འཇུམ’ ཟེར་བ་དེ།”
སའོ་ལ་བྷོ་ང་ལ་གླན་ཏེ། སྣ་བུག་ནས་དབུགས་འཚུབ་པོ་འབྱིན་རྔུབ་བྱེད་ཀྱིན་འདུག
དཀྲི་འཕང་ཁོའི་ལག་ན་ཀྲིག་ཀྲིག་འཁོར་གྱིན་འདུག ཁོའི་རྨ་ཤུལ་གྱིས་གང་བའི་མཁྲིག་
མའི་སྒང་གི་རྩ་རྒྱུས་ནི་པི་ཝང་ལི་པུ་བྷའི་རྒྱུད་སྐུད་དང་ཅི་འདྲའི་མཚུངས། ངས་མིག་རྡེབ་
ཙམ་བྱས། གློ་བུར་དུ། དཀྲི་འཕང་འཛིན་མཁན་དེ་བུ་ཆུང་ཁ་ཤོ་ཞིག་གི་སེན་མོ་གས་ཤིང་
ཀོ་ཤུས་ཁེབས་པའི་ལག་ཟུང་ཡིན་པ་མཐོང་། ངས་ག་ཤེད་ཅིག་ནས་གྲག་ཡོང་བའི་ཆུ་གླང་
གི “རྨུར་རྨུར” ཞེས་པའི་སྐད་ཐོས་ཡོང་། མགོ་བོ་ཡར་ལ་འདེགས་དུས་གླིང་ག་འོད་ཁྱུག་
ཁྱུག་བྱེད། ས་ཁར་བརྡལ་བའི་ཁ་བ་ཅི་འདྲའི་གཙང་ལ་དྲི་མས་དབེན། དཀར་བ་ཅི་འདྲའི་
མིག་ཏུ་བརྩེ། མགོ་ནང་དམར་འཐོམས་ལངས་ལ་དྲན་པ་མྱོས་པར་བྱེད། ཁ་བའི་འདབ་མ་
ཁུ་སིམ་སིམ་དཀར་མདོག་གི་ཡལ་གའི་སྟེང་འབབ། སྐབས་དེར་ངའི་སྣ་ལམ་ལ་ཉུང་མ་
འབྲས་རྔོད་མའི་དྲི་མ་འཐུལ་ཡོང་། ད་རུང་ཨོ་སེ་ཤིང་འབྲས། ཚ་ལུ་མ་སྐྱུར་མོ། ཤིང་ཤུན་
དང་སྟར་ཀའི་དྲི་མ། མཚམས་དེར་ཁ་བ་ཁུ་སིམ་སིམ་བབས་ཏེ་སྐད་སྒྲ་དེ་དག་ཡོངས་སུ་
གཡོགས་སོང་། དེའི་འཕྲོར། ཁད་རིང་ས་ག་ཤེད་ཅིག་ནས་འབོད་སྒྲ་ཞིག་གིས་དལ་རྨེག
གེར་ཡོད་པའི་འཇིག་རྟེན་དེ་བརྟོལ་ནས་ངེད་གཉིས་ཁྱིམ་དུ་ལོག་པར་གསལ་འདེབས་བྱས།
དེ་ནི་གཡས་རྐང་གཞུག་ལ་དྲུད་དེ་འགྲོ་མཁན་སྐྱེས་པ་དེའི་འབོད་སྐད་རེད།
ཤོག་བྱ་ལྗང་གུ་དེ་ཁྱམ་ཁྱོམ་གཡོ། གཞི་ནས་བརྟན་པོ་ཚུགས་རྗེས་མར་ཐོལ་གྱིས་
འཇུམ། “ཁོ་རྩེས་ཚར་ཐལ།” གདེང་ཚོད་དང་བཅས་ངས་དེ་ལྟར་སྨྲས།
དེ་འདྲའི་ལོ་མང་པོ་ཞིག་གི་རྗེས་ནས། ངས་སྐྱོན་འཛུགས་ས་ཁབ་སྐུད་རྩེ་མེད་པའི་
ཉམས་མྱོང་ཁྲོད། གནའ་བོའི “ཐོལ་ལྡང་སྐྱེན་འཇུམ” གྱི་ཐབས་རྩལ་ཡང་བསྐྱར་ཐེངས་
གཅིག་ངོམ། དེ་ཡང་ངས་ལག་པ་བསྐུམས་ཏེ་སྐུད་པ་ཤུགས་ཀྱིས་འཐེན་གྱིན་ཤོག་བྱ་ལྗང་
གུ་དེ་ལ་བཤོལ་ནས་ཐུར་ལ་བབས། བར་དེར་ངས་དཔུང་པ་གསེག་སྟེ་མགྱོགས་མྱུར་སྒོས་
གསིག་འདར་རབ་ཅིག་བརྒྱབ། དེ་ནས། ངེད་གཉིས་ཀྱི་ཤོག་བྱས་ཆུ་ཚོད་ལྡོག་འཁོར་
སྒོས་ཟླུམ་གོར་ཕྱེད་ཀ་ཞིག་བྲིས་ཏེ་སོང་། སྐད་ཅིག་མ་དེར་ངས་ཀླད་སྟེང་གི་བཙན་ས་དེ་
བཟུང་། སྐབས་དེར་ཤོག་བྱ་ལྗང་གུ་དེ་ཅི་བྱེད་འདི་བྱེད་མེད་པར་གྱུར། ཚབ་ཚུབ་ངང་ཡར་
འཕྱོ་སྟེ་ཡོང་། འོན་ཀྱང་འཕྲིས་དྲགས། ངས་ཧཱ་སན་གྱི་ཐབས་མཆོག་ཕུལ་ཕྱིན་དེ་བཀོལ་
གྱིན་སྐུད་པ་ཤུགས་ཀྱིས་འཐེན་ཙ་ན་ངེད་གཉིས་ཀྱི་ཤོག་བྱ་ཐུར་ལ་ཤ་ར་ར་བབས། ངའི་རྣ་
ལམ་དུ་ངེད་གཉིས་ཀྱི་སྐུད་པས་འགྲན་ཡ་དེའི་སྐུད་པར་གཅིལ་གྱིན་པའི་སག་སྒྲ་འཁོར་
ཡོང་། ཐ་ན་གཅོད་འབྲེག་བརྒྱབ་པའི་མཐའ་མཇུག་གི་ཚག་སྒྲ་དེའང་ཐོས་ཐུབ།
དེའི་འཕྲོར་ཤོག་བྱ་ལྗང་གུའི་འཇུ་ཐག་ཆད་སོང་། ཁྱར་ཁྱོར་ལྷེམ་ལྷེམ་ངང་ཐུར་ལ་
ཟགས་ཡོང་།
ངེད་གཉིས་ཀྱི་རྒྱབ་ལོགས་ནས་མི་རྣམས་ཀྱིས་དགའ་འབོད་སྒྲོག ཁ་ཤུའི་སྒྲ་དང་
ཐལ་མོ་རྡེབ་པའི་སྒྲ་འདྲེས་ཏེ་བྱུང་། ང་ལ་དབུགས་ཧར་ཧར་རྒྱས། ཐེངས་སྔོན་མར་འདི་
ལྟར་ཡིད་སེམས་གཡོ་དུས1975ལོའི་དགུན་ཁ་དེ་རེད། སྐབས་དེར་ངས་ཤོག་བྱ་ཐ་མ་དེ་
བཅད་པ་ཡིན། སྐབས་དེར་ངས་ངེད་ཚང་གི་ཁང་ཀླད་ན་ཐལ་མོ་རྡེབ་ཀྱིན་པའི་ཨ་ཕའི་ངོ་
ལ་གཟི་མདངས་རྒྱས་ཡོད་པ་མཐོང་བ་རེད།
ངས་མར་སའོ་ལ་བྷོར་བལྟས། ཁོའི་ཕྱོགས་གཅིག་གི་ཁ་བུག་ཡར་ལ་འཆུས་ཏེ་འདུག
འཛུམ་མདངས།
གསེག་སྟེ་ཡོད་པའི་འཛུམ་མདངས།
ཐ་ན་ཚོར་དཀའ།
འོན་ཀྱང་ཏག་ཏག་དེ་ག་རང་དུ་མངོན།
ངེད་གཉིས་ཀྱི་རྒྱབ་ལོགས་སུ་བྱིས་པ་ཚོས་མཆོང་རྒྱུག་བྱེད། ཤོག་བྱ་འདེད་མཁན་
ཚོས་མུ་མཐུད་ཨག་འབོད་བརྒྱབ། ཀུ་ཅོ་དི་རི་རི་ཚང་མ་ལྗོན་ཚལ་གྱི་ཡང་སྟེང་ན་གཡོབ་
གཡུག་ངང་ལྷུང་བཞིན་པའི་ཤོག་བྱ་དེའི་ར་མདར་བརྒྱུགས། ངས་མིག་རྡེབ་རྡེབ་བྱས།
འཛུམ་མདངས་དེ་ཡལ་སོང་འདུག འོན་ཀྱང་དེ་དེ་ནས་མངོན་མྱོང་། ངས་ཏག་ཏག་
མཐོང་ཡོད།
“ཁྱོད་ཀྱིས་ངས་ཁྱོད་ལ་ཤོག་བྱ་ཀན་བདས་ཡོང་ན་བསམ་མམ།”
ཁོའི་ཨོལ་མདུད་ཡར་མར་ལ་མྱུག་མྱུག་འགུལ་བྱུང་། རླུང་བུས་ཁོའི་སྐྲ་ལོ་འཛིང་བྱུང་།
ངའི་སྣང་བ་ཞིག་ལ་ཁོས་ང་ལ་མགོ་བོ་ལྡེམ་ཙམ་བྱས་སོང་།
“ཁྱོད་ཀྱི་ཕྱིར་དུ་ལན་གྲངས་ཁྲི་མ་འབུམ་ཡང་རུང་།” ངས་རང་གི་ངག་ནས་དེ་
ལྟར་གྲག་བྱུང་བ་ཐོས།
ཤད་ཀྱིས་ཁ་ཕྱིར་འཁོར་ནས་ངས་རྡོག་པ་བཏེགས་ཏེ་རྒྱུག་ཁ་གློད།
དེ་ཏན་ཏན་འཛུམ་མདངས་ཙམ་རེད། གཞན་ཅང་མ་རེད། དེས་དོན་བྱ་ཡོད་ཚད་པོ་
རྒྱུན་ལྡན་དུ་སླར་གསོ་བྱས་མེད། དེས་དོན་བྱ་གང་ཡང་རྒྱུན་ལྡན་དུ་སླར་གསོ་བྱས་མེད།
ཏན་ཏན་འཛུམ་མདངས་ཙམ་རེད། དོན་བྱ་ཕྲན་ཚེགས་ཤིག་རེད། ནགས་ཁྲོད་ཤིང་ལོ་ལྟེབ་
མོ་གཅིག་ལྟར་དཀྲོགས་པའི་བྱིའུ་ཁྱུའི་ཁྲོད་ན་ལྡེམ་ལྡེམ།
འོན་ཀྱང་ངས་དེ་བསུ་ངེས་ཡིན། ལག་ཟུང་འཕྲེད་དུ་བརྐྱངས་ཏེ་རང་གི་པང་དུ་བསུ་
ངེས་ཡིན། དཔྱིད་ཀར་བསླེབས་ཐེངས་རེ་རེར། དེས་ནི་རྣམ་ཀུན་ཁ་བའི་འདབ་མ་རེ་རེ་
བཞུ་བར་བྱེད། ཡང་ན་ངས་ད་སྔོན་མཐོང་བ་དེ་ཏག་ཏག་ཁ་བའི་འདབ་མ་དང་པོ་ཞུ་བའི་
ངང་ཚུལ་ཡིན་ཡང་སྲིད།
ངས་རྡོག་པ་བཏེགས་ཏེ་རྒྱུག་ཁ་གློད། ཨག་སྐད་ལང་ལོང་རྒྱག་པའི་བྱིས་པ་ཚོའི་
ཁྲོད་ན་དར་མ་གཅིག་མཆོང་ཞིང་རྒྱུག ངས་རྡོག་པ་བཏེགས་ཏེ་རྒྱུག་ཁ་གློད། རླུང་བུ་
ངའི་གདོང་པའི་འགྲམ་ནས་སིར་སིར་གཡོས་ཏེ་སོང་། ངའི་མཆུ་སྒྲོས་སྒང་ལ་ཕེན་རྗི་ཤེར་
གཅོང་རོང་འདྲ་བའི་འཛུམ་མདངས་ཆེན་པོ་ཞིག་བཞད་དེ་ཡོད།
ངས་རྡོག་པ་བཏེགས་ཏེ་རྒྱུག་ཁ་གློད།